
*** START OF THE PROJECT GUTENBERG EBOOK 75594 ***

language: Finnish




LUOSTARIN METSÄSTÄJÄ

Raumalainen tarina uskonpuhdistuksen ajalta


Kirj.

LAURI SAURAMO [Lauri Soini]





Helsingissä,
Suomalainen Kustannus O.Y. Kansa,
1911.




I.


Honganlehvien lomitse vain oli päivä pilkistellyt Tapanin
synnyinkotiin, rantasaunaan kalaisen salojärven äyrämälle. Mutta sitä
heloittavampana oli se upottanut sädesoihtunsa järven tyyneen kalvoon,
ja siitä oli jo piskuisena syttynyt pojan povessa rakkaus valoon.

Isä oli ahertanut järvellä kalassa ja metsässä runsaan riistan
pyynnissä. Pienestä pitäen sai Tapani ressutella mukana, ja siitä oli
jo piskuisena virinnyt pojan povessa rakkaus veden kaloihin ja metsän
otuksiin. Ja kun hän kasvoi ja varttui, kasvoi hän kiinni metsään ja
järveen.

Illoin ja aamuin puhdetöidensä ääressä oli isä kertonut pojalleen
monet sadut ja tarinat. Pyhäisinä hetkinä otettiin nokiselta seinältä
savun mustaama viisikielinen kannel, ja silloin helisi soitto ja runot
raikuivat honkarannan kalasaunassa. Siitä syttyi nuoreen mieleen
kaihoisa viehtymys säveliin, sieluun kiehkesivät sadun haavemaailman
kajastelut. Tarun terhenetär väikkyi jossakin loitolla soittaen
sulosäveltä, ja se sävel soi halaten ja kutsuen ja herätti mielessä
kummat kaihot.

Eksyi sitten kerran oikotietä kulkiessaan sinne salorannan kalamajalle
paljasjalkainen harmaaveli Rauman rannoilta. Hän näki kumman kajon
metsän pojan silmissä ja alkoi kertoa pyhän ristin kodista, jossa
veljet taivaalle vihkiytyneinä puhtauden elämää viettivät. Päivät
päästään siellä messut kaikuivat ja rukoukset hymisivät pyhän isän luo,
ja taivaalle ylistystä veisaten, iäiseen autuuteen sieluja opastaen
vaelsivat veljet kautta salojen ja kylien.

Mutta nyt, kertoi nuorekas harmaaveli, nyt uhkasi tuho pyhän ristin
kotia, tarvittiin apuväkeä Herran viinimäkeen. Tämä nykyinen kuningas
ei suosinut luostaripyhättöjä, vaan hänen voutinsa olivat alinomaa
veljeskunnan kimpussa. Kuninkaan käskystä olivat he riistäneet
luostarin pellot ja niityt ja muut tilukset, ja oli laitettu haittoja
heidän liikunnalleen kansan kesken, niin että he muka saisivat tehdä
retkiään ainoastaan viisi viikkoa kesäisin, toiset viisi talvisin.
Niin sulivat yhtä tyhjiin hurskasten almut kuin tilusten verotkin.
Ristinveljien saarnaamista esteltiin, mutta uutta kerettiläisoppia
saarnattiin kaikkialla ja kuningas suosi sitä kaikin tavoin. Se oli
houkutellut jotkut nälistyneet veljetkin puolelleen, niin että olivat
kuninkaan leipäpapeiksi lähteneet. Vanhenivat veljistä loputkin,
hautaan vaipui pää toisensa jälkeen, ja autius uhkasi pyhän ristin
kotia.

Tervetullut, puhui innonharras nuori veli, oli sinne jokainen, kellä
halu paloi ja kelle oli suotu hengenlahjoja. Ei kysytty tulijalta
maallista rikkautta, ei arvonimeä eikä suurin oppiakaan. Köyhästä
kodista oli hänkin, nuori veli Olavi, luostariin urennut, oli
oppivuotensa läpäissyt ja kuninkaan kielloista pelästymättä samosi
saloja vuodet läpeensä tehden palvelusta pyhälle ristille.

Miten siitä nuori, hehkusilmä munkki puhuikin, syttyi innon palo nuoren
Tapanin sieluun ja hän lähti veli Olavin mukaan. Ja niin tuli hänestä
luostarin noviisi, hän sai tehdä minkä mitäkin palvelusta, helmiellä
rukousnauhaansa ja lukea hieman latinaakin.

Mutta ei täällä Tapanin uneksiva ikävöitsemys ottanut sulaakseen
tyydytyksen sopusointuun, pettymyksen mato alkoi haaveruusuja kalvaa
muurien harmaassa kolkkoudessa. Veljet, joita Tapani joutui joka
päivä kohtaamaan, eivät ollenkaan vastanneet sitä ihannoitsevaa
sävyä, jolla veli Olavi oli ristinkodin elämästä puhunut. Heihin
hiukan tutustuttuaan näki Tapani heissä vain vanhoja ukon kyhniäisiä,
joita halutti enimmän istua suurella kivellä luostarimuurin vieressä
ja onkia ahvenia ja lohenmulloja syvästä Raumanvirrasta, milloin
ei hartaimmallakaan anomisella saatu särpimen apua nuottamiehiltä,
jotka vetivät anteliasta apajaansa Lajon lahdella luostariluodon
pohjoispuolella.

Kuivahkolta tuntui Markus lehtorin opetuskin sinisalojen satuihin
ja runoihin elähtyneestä metsän pojasta. Eikä sitä suinkaan tehnyt
viehättävämmäksi vanha isä Sepeteus, joka kaihosta narisevin äänin
muisteli aikoja, jolloin luostarikoulu oli laajalti kuulu, niin että
sen lattiapehkuilla istui vain ritarien ja mahtavimpain vapaamiesten
poikia. Alennut, narisi isä Sepeteus, alennut oli tämän nykyisen
lehtorin aikana luostarikoulun maine. Viisi hän sen vaalinnasta
välitti, jos pystyikään. Istui vain, isä Markus, mieluimmin pöydän
ääreen, jos hurskaiden almuissa oli vähänkään parempia makupaloja.

Nuori Olavi yksin, milloin retkiltään viivähti kotosalla, saattoi
innonhehkullaan kohottaa nuoren noviisin mieltä uuteen vireeseen.

Paloi siellä tosin tulta toinenkin, isä Simon, guardiaani, ristinkodin
ylikaitsija. Mutta vihan tulta hän paloi, leimusi kapinanhenkeä Kustaa
kuninkaan ryöstöjä vastaan. Joskus puuskahtaessaan saattoi hän tuomita
helvetin kuuminpaan kattilaan halliparran kerettiläisen, joka oli
saattanut ristinkodin puille paljaille ja tahtoi vanhat harmaaveljet
tappaa nälkään.

Niin, vatsan tarpeista hengellisille isille oli heittänyt pahimman
vastuksen. Tuhkatiheään kehoitettiin uutta kokelastakin, veli Tapania,
hyviltä emänniltä almuja anomaan. Hän lähti alussa juhlatuulin kuin
uhripappi kaikkein pyhimpään, anoi kuin olisi siten taivaan armon ja
siunauksen antajalle suonut. Mutta pian älysi hän, että emännät itse
antoivat vain armosta ja säälistä, milloin antoivat ensinkään. Ja
koiran tuntein ja useimmiten tyhjin repuin palasi hän kotiin, jossa
vanhat veljet nälkäisinä odottivat.

       *       *       *       *       *

Tähän aikaan kohtasi vanhaa Raumaa kova isku. Valkean vihat
pyyhkäisivät pois koko kaupungin.

Tuli syttyi syyskuun 12 päivänä 1536 Patalan talossa Kolminaisuuden
kirkon vieressä ja levisi heti Rikolaan samalla tontilla. Kaakkoistuuli
levitti nopeasti liekit yli kaidan kadun Keijoilaan ja Suutarilaan
viereiselle tontille, ajoi ne edelleen Päiväiseen ja Sukkalaan,
kaarrutti Kirvelään ja Renneriin, ja tuskin kului tuntia kauemmin, kun
jo koko kaupunki leimusi tulisena järvenä. Asujamet eivät ehtineet
ryhtyä muuhun kuin hätäpäätä juosta liekkejä pakoon, mitkä sillan yli
luostariluodolle, mitkä venheillä Tarvonsaareen, kun olivat hädissään
juosseet niemen kärkeen Käkelän nurkalle ja tuli ykskaks joutui
ahdistamaan sinnekin kaupungin toiseen päähän. Niin paloi koko kylä
poroksi, ainoastaan Kolminaisuuden kirkko ja pappila säilyivät ja
Teräväinen ja Torniainen pappilan takana, jotka kaikki olivat tuulen
päällä. Pakilasta ja Rautialasta liekit leiskahtelivat Raumavirran yli
nuoleksimaan luostarinkin peltikattoa ja kivimuuria, mutta eivät toki
niihin pystyneet.

Tuokiossa olivat koko kaupungin perheet joutuneet paljaan taivaan
alle. Avuttomat katseet kääntyivät heti luostariin, ja auliisti avasi
se porttinsa. Oli silloin kuin leimahtaisi veljissä uuteen eloon
pyhän Fransiskuksen henki; yötä päivää veljet vaalivat kovaosaisia,
ja jokainen komero, itse kirkon lattiakin makasi öisin turvattomia
vaimoja, lapsia ja vanhuksia täytenään.

Mutta silloin alkoi ristinkodin nurkista tuijottaa vastaan nälkä
entistään ammottavammin silmin. Miesväki riensi puimaan vuoden satoa
kaupunkilaisten lukuisiin riihiin Vasaraisten tien varrella, väliin
vetäisten kala-apajan särpimiksi. Mutta niin vilja- kuin kalasatokaan
riitti tuskin ensi hätään, kun kaiken entisen oli palo tuhonnut. Nälkä
hajoitti pian vieraan väen luostarikodista, vaimot, lapset ja vanhukset
saivat lähteä kerjuulle pitkin mieroa, miesten ryhtyessä rakentamaan
varamajoja palaneille pohjille.

Tuli talvi pakkasineen. Nälkään ja viluun kuolivat silloin monet
raumalaiset mieron tiellä. Ja kevään lämpimillä saapui rutto kurjuuden
muokkaamaan maaperään. Sinä kesänä laskettiin ruttoon kuolleiden
raumalaisten luku kahdeksisadaksi hengeksi. Puolet asukkaista oli tuoni
niittänyt.

Rauman seurakunnan pappi Mathias West oli munkkien kera kilvan
antanut hätääntyneille apuaan, ja helpommin kääntyikin hänen kätensä
auttamaan, kun kuningas oli suuren osan luostarilta riistämiään
peltoja ja niittyjä luovuttanut lutherilaisen suosikkinsa haltuun.
Mutta onnettomuuden kukkuraksi nyt kevätahavalla paloi pappilakin, ja
isä Mathiaan täytyi ensi hätään etsiä perheelleen tyyssija kirkkonsa
pienestä sakaristosta, jossa ei tietenkään riittänyt suojaa muille
mieroon joutuneille.

Yhteinen kamppailu näinä hätäpäivinä oli jälleen entistä kiinteämmin
sitonut ihmisten sydämet luostariin. Mutta jokaista ahdisti puute
ja kurjuus, jokainen anoi apua, ani harvalla oli mitään annettavaa. Ei
sentähden kaupungin kansan kiitollisuus koitunut munkeille suureksikaan
siunaukseksi, nälän palo pani maailman näyttämään yhä harmaammalta
jokaisen harmaaveljen silmissä.

Jos lie pyhä Fransiskus jo alusta alkaen tarkoittanut, etteivät hänen
seuraajansa surisi huomisesta päivästä, niin ainakin pyhänristin veljet
Raumalla tähän aikaan elivät vain päivästä päivään. Ihmekö, jos tällöin
Tapanin koulutus ja vihkiminen pappismunkiksi oli tyyten unhottunut.
Hän sai pysyä maallikkona, palvelevana veljenä, ja uurain, auliin ja
neuvokkain kaikista olikin hän palvelemaan ja auttamaan. Hätä, jota hän
joka päivä näki ympärillään, oli hälventänyt unelmat hänen päästään
ja pettymyksen tunteen sydämestä. Oli niin paljon huolehtimista ja
hääräämistä veljien ja muiden hyväksi, ettei ollut aikaa unelmiin.

Nähdessään miten terminarius tuskitteli, kun ei almuja tullut juuri
nimeksikään, alkoi Tapani tuumia uusia tulolähteitä. Hän esitti
isäntämunkille, provisorille, että laitettaisiin nuotta ja vedettäisiin
sillä kaloja kaupungin apajilta. Mutta kun tämä syystä tai toisesta ei
välittänyt siihen tuumaan taipua, joutui Tapani ajattelemaan riistaisia
metsiä. Hän laittoi jousen ja nuolia ja samosi päivän kaupungin metsiä
ja luostarin entisiä tiluksia. Ja kun hän illalla saapui sievoinen
saalis mukanaan, niin silloin hänet aivan kuin itsestään määrättiin
luostarin metsämieheksi.

Siitä pitäen nähtiin nuoren Tapanin puoleksi, munkin, puoleksi
maallikon pukimissa samoavan metsälle aamuisin ani varahin ja palaavan
illalla myöhään päivän riista olallaan. Palavin silmin häntä odottivat
vanhat veljet luostarin kammioissa ja ilo ja riemu vallitsi illoin
hänen tuodessaan uutta särpimen apua. Vapaana kaikista säännöistä
sai tämä veljeskunnan tärkein jäsen mennä ja tulla miten tahtoi,
ja vanha rippi-isä antoi hänelle synnit anteeksi rasittamatta edes
tunnustuksellakaan väsynyttä metsämiestä. Ja metsän poika oli omassa
elementissään, metsissä, missä hän parhaiten viihtyi; mutta vanhojen
veljien ilo hänen palatessaan veti hänet aina illoin takaisin
luostarikotiin.

Pian tiesivät yksin raumalaisten lehmätkin, että tämä uuras
nuorukainen oli hengellisten isien metsämies. Ja illoin, kun hän
ahtaita katuja palasi metsältä läpi kaupungin, loi moni tyttö häneen
lemmekkään katseen otsaripansa alta. Mutta siinä katseessa oli hieman
kunnioitustakin, sillä luostarista oli tyttöjen unelmissa langennut
reippaaseen poikaan epämääräinen hengellisyyden heijastus. Hän ei ollut
heistä vain reipas metsämies, mutta ei hän toisekseen ollut oikea
munkkikaan, ja sentähden alkoivat he sanoa häntä metsämunkiksi.




II.


Alakuloisesti hymyillen nousi kevätaurinko metsistä Äyhönjärven
takaa ja kultasi Kolminaisuuden kirkon ristin. Karjankedolta, joka
oli kirkkotarhan ja kaupungin reunimmaisten hätävaramajojen välissä,
tervehdittiin koittavaa päivää riemuisella ammunnalla, jota kellojen
kalkatus säesti.

Kerttu, karjatyttö, oli siellä ollut odottamassa jo ennen auringon
nousua. Ja yksitellen toivat porvarien emännät ne lehmänsä, joita ei
hätä ollut käskenyt talvella teurastamaan. Niitä oli niin vähän, että
kelloja riitti jokaisen kaulaan. Mutta nälinkuoliainakin täyttivät ne
aivan hyppelemään riemuissaan keväisestä vapaudestaan.

Oli kuin koko luonto henkäilisi toivehikasta hilpeyttä, joka
kyynelkasteesta versoi ilmoille.

Oli pelätty, että rutto, jonka tuhoista muistuttivat kirkkotarhan
nurmettumattomat haudat, kevätlämpimillä palaisi jälleen. Mutta jo
nousi maasta nuori nurmen nukka, päivärinteillä jo koivutkin puhkesivat
hiirenkorvalle, vaan rutto oli jäänyt nukkumaan kirkkotarhassa
lepääväin keralla, ja harventuneen porvariston mielissä alkoi uuden
elämän toivo orastaa.

Kauan ei kestänyt, kun koko karja oli jätetty paimentytön huostaan. Ja
Kerttu alkoi niitä ajella Vasaraisten tietä myöten, kirkkomaan nurkitse
ja riihien editse. Huolekas oli uusi paimentyttö tointaan alottaessaan,
ketterästi riensi hätistelemään vitsallaan niitä nälkäsuita, jotka
alkoivat jyystää kulosta pilkistelevää nurmen nukkaa, ennenkun päästiin
oikein laitumellekaan. Niin oli tyttö toimessaan, ettei kuullut
kulkijaa, joka tietä myöten häntä lähestyi.

— Terveheksi, kuuli hän yhtäkkiä äänen takaansa.

Silloin sai hervahtaa käsi, joka oli ollut ojolla lyömään vitsallaan,
sai jäädä Punikki tuokioksi nurmen nukkaa hamuamaan. Kerttu käännähti
ja katseli kulkijaa hymynsirkein silmin.

Hänen edessään seisoi metsämunkki, uljaana ja sorjana kuin hirven
varsa. Hänellä oli yllään harmaa munkinkaapu, mutta siitä oli leikattu
pois pään yli vedettävä huppukaulus, ja päässä oli lakkireuhka. Näytti
siltä kuin helmaakin olisi lyhennetty, ettei se olisi tiellä metsän
murroksissa. Jalat olivat paljaat.

— Terveheksi! muisti tyttö vihdoin vastata, ja silmissä vilahti
ihannoivan toverillinen ilme.

Tuttuja Tapanille olivat nämä tyttöjen katseet. Eikä metsämunkki
osannut pahoin panna tunnolleen, vaikka ne häntä viehättivätkin.
Herkästi värähti nytkin ääni, kun hän kysäisi:

— Sinäkö, Kerttu, nyt alat kaupungin karjaa paimentaa?

— Minähän sitä... vanha äitikään ei jaksaisi.

— Hyvähän se on! sanoi Tapani osanottavasti.

Hän tarkoitti sillä, että oli hyvä, kun Kerttu sai periä paimenen viran
isältään, joka viime mätäkuulla oli kuollut ruttoon. Tyttö oli jäänyt
turvattomaksi äitinsä kanssa, joka oli niin vanha ja raihnainen, että
jaksoi tuskin nousta vuodepahnoiltaan. Kerttu oli ollut paimenessa
joskus isän eläessäkin, sillä karhut oli miehissä hätyytetty
loitommalle sisämaihin, niin ettei paimenen tarvinnut muuta kuin
pitää karja yksissä ja tuoda illalla kotiin. Niin oli Kerttu totuttu
näkemään karjan keralla, ja se oli hänen paras suosituksensa. Martta
muori, raatimies Henrik Pakilan emäntä, hänet oli luvannut virkaan ja
sitten pannut emäntien kesken kiertämään kuiskeen, että Kerttu tulee
vakinaiseksi paimeneksi. Ja niin toivat emännät lehmänsä Karjankedolle
ja Kerttu oli siellä vastassa. Saisipahan sitten, kuten isänkin
aikana, milloin miltäkin emännältä noutaa maitotilkan ja leipäkannikan
palkakseen.

Tapani loi katseen tyttöön. Sen silmät olivat niin lämpimän ruskeat
ja päivä oli paahtanut posket, että ne olivat kuin kattilan kylet.
Tapanista tuntui, että Kerttu kuului metsään, kuten hän itsekin, ja
hänestä oli hyvä, että tyttö oli hänen toverinaan aamuisin mennessä
metsään ja kenties joskus illoinkin, kun palatessaan osuivat yksiin.

— Monet kerrat, tuumi Tapani muistelmissaan, olen viime kesänä isäsi
kanssa tätä tietä taivaltanut, hän karjoineen, minä jousineni tai
illoin metsän antimet olallani.

— Isäkö ei olisi siitä kertonut! virkahti Kerttu vilkastunein elein.
Puhui monet kerrat metsämunkista... tai Tapaniksi hän sinua nimesi...
ja sanoi —

— Mitä sanoi?

— Sanoi... että olet niin hyvä... en oikein muista, miten hän sen
sanoi...

— Niinkö! — Ja Tapani nauroi mielissään. — Sillä ukollakos, isälläsi,
kaskuja riitti! Kenties siksi on minua kehunutkin, kun niin hartaasti
kuuntelin. Ja tie aina loppui ja kaskut kesken katkesivat.

Kerttu vaipui muistelmiin hänkin ja oli vähällä unhottaa lehmänsä
tykkänään. Yhtäkkiä hän ne muisti ja hätisti vitkastelijat toisten
jälkeen. Ja yhdessä kulkivat Tapani ja Kerttu jälestä, kulkivat kuin
olisivat iätkaiket kulkeneet. Kerttu tuli luottavan toverillisesti
aivan Tapanin rinnalle, ja Tapanista tuntui, että tyttö ikäänkuin
antautui hänen turviinsa, niin sisällisesti se tuontuostakin loi häneen
katseensa.

He tulivat kohta kulkemaan suurehkon, tasapäisen kallion ohi, joka
kohosi nummesta kuin mikäkin jätin päälaki. Kerttu oli nähtävästi
kävellessään muistellut isäänsä, ja virkkoi vilkkaasti:

— Siinä on Koukin kallio!

Tapani nyökäytti hymyillen päätänsä, ja Kerttu sälpätti:

— Tiedätkös, isä kertoi, — onko hän kertonut sinullekin?

— Ei kai, virkahti Tapani.

— Ennen vanhaan oli suuren suuri karhun köntti, oikea kouki, yhyttänyt
tytön marjatieltä. Syliinsä oli siepannut, kahden kämmenen väliin,
ja kahta jalkaa, takatassuisin näet kuin mies konsanaan, löntystänyt
metsään. Tuolle kalliolle oli tytön tuonut koreasti sylissään ja siihen
pannut istumaan.

— Pieneen nurmisänkyyn, täydensi Tapani.

— Oletpas kuullut! huudahti tyttö iloissaan. Niin, pieneen
nurmisänkyyn, niinhän isäkin sanoi, mutta miten karhu osasi laittaa
nurmivuoteen!

— Lähdes katsomaan! virkkoi Tapani voitonvarmana.

He poikkesivat tieltä ja nousivat kallion vierrettä ylöspäin. Mutta
samalla Kerttu kertoi kiireesti, ettei vain toinen ehtisi tarinaa
jatkamaan:

— Niin, siihen oli kouki köntys pannut tytön istumaan. Ja, ajatteles,
suuren kiven väänsi helmaan! Tyttö itki ja uikutti, mutta ei päässyt
pois kiven alta. Eikä karhu auttanut, istui vain könötti vierellä
ja näytti tassuaan. Vihdoin tyttö älysi sen silmissä niin surkean
rukoilevan katseen ja näki kuinka se toisen käpälänsä kynnellä osoitti
vasenta tassuaan. Tyttö tirkisti sitä, ja, kas, siinä olikin suuri
tikku sormien välissä. Tyttö otti tikun pois, ja silloin vasta karhu
vieritti kiven hänen helmastaan.

— Eipäs! väitti Tapani.

— Niin, eihän se... mutta loppu on niin ruma, selitti tyttö
puolustuksekseen. Siihenhän köntsikkä muka jätti tytön ja lönksötti
itse metsään. Kohta tuli, kähmi takaisin ja toi suuren hevosen raajan
hampaissaan. Pani sen tytön eteen ja sitten vasta vieritti kiven pois.
Mutta se oli niin hassua.

— Sehän oli kaunista. Karhu osasi kiittää.

He saapuivat kallion sileälle laelle.

— Kas, tuohon se pani tytön istumaan! sanoi Tapani.

Siinä oli tosiaankin pieni kuoppanen kalliossa, aivan kuin lapsen
sänky, ja kevätvihreä nurmivaippa versoi sen päiväpaisteisella pohjalla.

He seisoivat nurmivuoteen reunalla ja tuijottivat siihen, ikäänkuin
eläen kuvituksissaan tarinan uudelleen. Sitten loi tyttö ujon katseen
poikaan rinnallaan, ja lieneekö tullut verranneeksi sorjaa poikaa
karhuun, mutta hänen silmänsä saivat niin lämpimän ilmeen. Ja herkän
vaistonsa vetämänä painautui hän melkein Tapanin kylkeen kiinni.

Tapani tarttui hänen käteensä. Hän tunsi mielessään oudon riemun
hiipaisun, ja alkoi astua kalliolta tielle, taluttaen tyttöä kuin
pientä lasta.

Heidän ollessaan saapumaisillaan takaisin tielle tunsi Tapani
mietteissään kulkiessaan, kuinka tytön käsi sävähti hänen kädessään ja
tempaisihe äkkiä pois. Vilaistessaan Kerttuun näki hän tämän aristunein
katsein tuijottavan tielle, ja tietä näki hän tulevan veli Olavin pyhä
lipas kainalossaan. Näin varhain oli hän siis menossa retkilleen hänkin.

— Minä pelkään häntä, sanoi Kerttu. Ja yhtäkkiä lähti hän juoksemaan
lehmiensä jälkeen, jotka olivat jo ehtineet nummitietä Kappelinvainion
kohdalle ja alkaneet siellä jyystää nuorta nurmea tien varrelta.

Tapani yhtyi tiellä veli Olaviin. Mutta mikä kumma pani hänen poskensa
niin hehkumaan, mikä kumma veti hänen katsettaan maahan! Olisi luullut
luvattomilla jätillä kulkeneensa, vaikkei ennen Olavin tuloa ollut
sellaista juolahtanut mieleenkään.

Tapani oli nyttemmin tottunut ajattelemaan itseään ainoastaan
vaatimattomana metsämiehenä, mutta Olavi oli sittenkin säilynyt hänen
ylimpänä ihanteenaan; sellainen ristinveljen piti hänestä olla, ja
sellaisia olivat kai vanhat isätkin olleet nuorilla päivillään, vaikka
nyt olivat jo vanhuuttaan raihnautuneet. Mutta kun hän tänään vilkaisi
veli Olavin kalpeihin kasvoihin, joille kevätpäivä oli vain hieman
heittänyt rusohäiväänsä, ja tummanruskeihin silmiin, joissa hehkui
hiljainen hengenpalo, tunsi hän kummallista arkuutta, kunnioitusta,
joka häntä itseään ikäänkuin painoi maahan. Hän tunsi, että hurskas
veli katseli häntä pitkään ja tutkivasti hiljaa liekehtivillä
silmillään, ja että katse päättyi äänettömään nuhteeseen. Hän tunsi
kirvelevän varmasti, ettei veli Olavi olisi koskaan siten lähennellyt
Kerttua. Mutta pahinta oli, ettei veli Olavi virkkanut mitään, käveli
vain äänetönnä hänen rinnallaan.

Veli Olavi katseli yhä tarkastellen hänen kasvoneleitään. Syntiseltä
oli hänestä ensi näkemältä tuntunut sellainen käsikädessä kulkeminen,
olihan hän itse tuntenut intohimon hiipaisun jo sitä nähdessään. Mutta
toisekseen luuli hän havainneensa heissä molemmissa jotakin niin
herttaisen keveähköä, lapsellista melkein, ettei hän voinut katsoa
heidän oikeastaan kulkeneen synnin polkuja, ja hänen nuhdetuulensa suli
väkisinkin säteileväksi suopeudeksi. Ja sitten nähdessään pojan olevan
katumapäällä kävi hänen sääliksi, ja hän myhäili sukoillen veljeskunnan
metsämiehelle. Vahinko vain, ettei poika kohottanut maasta katsettaan
eikä nähnyt sitä! Täytyi sentähden osanottavasti kysäistä:

— Minnes päin se metsäveli nyt menee jousineen?

— Tänne metsiin vain, jurahti Tapani nyökäten päällään eteenpäin. Mutta
veli Olavin äänensävyn kuullessaan täytyi hänen vilaista veljeen, ja
ilokseen näki hän hänen myhäilevän.

Siinä tien varressa syötti Kerttu karjaansa. Tapani kohotti salavihkaan
katseensa tyttöön ja näki hänen tähystelevän alta kulmainsa. Tapanista
näytti päivänsäde sirahtavan Kertun silmäluonten alta, kun heidän
katseensa yhtyi, ja hänestä tuntui se niin kumman suloiselta. Mutta
samassa tyttö pyörähti poispäin ja aivan kuin hätiköiden johonkin
ryhtyäkseen alkoi hiljaa ripsua vitsallaan lähimmän lehmän kylkiluita.
Tapani vilkaisi silloin Olaviin ja näki hänen tarkastelevan heitä
uteliain katsein.

He kulkivat äänettöminä tietään. Mutta kun he olivat päässeet
lehmikarjan ohi, pääsi veli Olavilta syvä huokaus.

Tapani kuuli sen, luuli hurskaan veljen huokaavan hänen heikkoutensa
tähden eikä uskaltanut kohottaa katsettaan.

— Mitähän tästä tulee! virkkoi veli Olavi ikäänkuin huokauksensa
vahvistukseksi.

Silloin Tapani uskalsi luoda häneen aran, kysyvän katseen.

— Veljeskunnan kohtaloa ajattelin, lisäsi toinen selittäen.

— Miten niin? kysyi Tapani ja loi häneen pitkän, suuren katseen.

— Kaupunkilaiset kuuluvat hankitsevan juonia luostaria vastaan.
Kuuluvat olleen koolla oikein joukolla, ja sitten oli tultu isä
guardiaanin luo ja tahdottu, että isä Mathias pääsisi asumaan
ristinkotiin.

— Kerettiläispappi! — Mutta eihän isä toki siihen suostunut? kysyi
Tapani tuohtuneena.

— Eipä tietenkään. Pyhällä kiivaudella oli torjunut ehdotuksen. Mutta
sitten olivat pitäneet uuden kokouksen ja päättäneet lähteä kuninkaihin.

— Kerettiläisrosvon luo! huudahti Tapani.

— Eivät mahtane itsessään niin pahaa tarkoittaa. Mutta kun menevät
sinne ja kuningas siten joutuu tähtäämään luostariin tiikerinsilmänsä,
niin...

Lause katkesi kaameaan tuijotukseen, ja veli Olavin huulet vääntyivät
katkeraan ivahymyyn.

Tapanin herkkä mielikuvitus ei voinut katkennutta ajatusta jatkaa muuten
kuin näkemällä raunioina koko ristinkodin. Hänen kulmansa vetäytyivät
tuimaan ryppyyn, ajatus pyöri hurjana hänen päässään. Mutta hän tunsi
ahdistavana, ettei hän ainakaan pystynyt asiaa auttamaan.

— Isä guardiaani sanoi, jatkoi veli Olavi, ettei sellaista
karhunkiitosta olisi raumalaisilta ansaittu. Miten heille on annettu
majaa hädässään, avattu yksin kirkkokin kodittomille, annettu ainutkin
leipäpala! Yöt päivät valvottu, vaalittu ja hoivattu...

Tapani vaipui niin tähän mielikuvaan, että unohtui yhtäkkiä seisomaan
keskelle tietä, veli Olavi kulki sitä huomaamatta muutamia askelia,
pysähtyi sitten ja katsoi poikaan.

— Etkö tule enää tietä myöten? No, Herran haltuun sitten! sanoi hän ja
jatkoi taivalta pyhä lipas kainalossaan.

Tapani heräsi siitä ja poikkesi metsiin.




III.


Seurakuntalaiset olivat tosiaankin olleet koolla.

Sillä Mathias pappi vaati rakennettavaksi uuden pappilan palaneen
sijaan, kun hänen oli mahdotonta asua siellä täällä perheineen. Kesä
kyllä meni sakaristossa, vaikka se ahdaskin oli, ja sinne hän oli nyt
keväällä jälleen muuttanut perheineen. Mutta ei hän tahtonut enää
tulevaa talvea pyöritteleidä Torniaisen tuvassa ja pitää lapsiaan
porsasten parissa, kuten viime talvena.

Seurakuntalaisista tuntui mahdottomalta ajatellakin uuden pappilan
rakentamista, kun koko kaupungin porvareista ei kukaan ollut vielä
ehtinyt saada kunnon ihmisasuntoa itselleenkään. Silloin kääntyivät
ajatukset aivan kuin itsestään luostariin, josta itsekin oli saatu
katto pään päälle pahimmassa ensi hädässä palon jälkeen. Siellä oli
sijaa Mathias papillekin, ja se oli hengellisen isän asunnoksi omiaan.
Mentiin siitä isä guardiaanin puheille, mutta Simon kiivailija, kuten
vanhat veljetkin häntä väliin nimesivät, ei tahtonut sellaisesta
kuullakaan. Kuka tahansa rujo tai rampa saattoi luostarissa saada
tyyssijan, saattoi katuva pahantekijäkin päästä sinne turvaan lain
kourista, mutta kerettiläispappi, antikristuksen airut, ei sinä
ilmoisna ikänä!

Pidettiin uusi kokous, ja kun vanhalla Henrik Pakilalla tiedettiin
olevan Pohjanmaalta tuodun lohilastin valmiina kuninkaan kaupunkiin
vietäväksi, päätettiin, että hän samalla tiellään pistäytyisi kuninkaan
puheilla, ja valittiin hänen naapurinsa Lassi Rautia lähetystöön
hänen toverikseen. Nämä molemmat raatimiehet asuivat Rauman rannalla
aivan luostarin vastapäätä ja olivat omansa pistettäviksi etumaisina
rintamaan.

Henrik Pakila oli valmis matkalle ja nosti eräänä päivänä toukokuun
puolimaissa purjeensa. Hyvällä tuulella purjehtivat he yli Rauman
meren, kiersivät Ahvenan saaret ja laskettivat Ahvenan merta Tukholmaa
kohden.

Kuta lähemmäksi kuninkaan kaupunkia tultiin, sitä kireämmin alkoi
nuori Lassi Rautia aprikoida sitä pulmallista seikkaa, miten ankaran
maan isän luo oikein uskalsi mennä. Se kuului suosivan samaa uutta,
lutherilaista oppia, jota isä Mathiaskin saarnasi seurakuntalaisilleen,
mutta itse kuninkaasta ei kirkonpaimen ollut mitään puhunut. Luostarin
isät häntä salavihkaan kuvasivat kerettiläiseksi, antikristukseksi,
kirkonvarkaaksi ja ryöväriksi. Mene tiedä sitten!

Hautoi Lassi Rautia sitä illan, hautoi yönkin unissaan. Näki unta
jumalattoman suuresta kerettiläisporvarista, joka kuvattomalla
karhunkämmenellään tarttui oikeauskoisia korvuksiin. Aamulla, kun
alkoi näyttää siltä, että laskettiin suoraan kohti vieraita rantoja,
ei malttanut enää olla Henrik Pakilalta pelokkaasti kysäisemättä,
millainen kuningas oli oikein miehiään.

— Hehe, naurahti Henrik porvari, eihän tuo miesten syöjä lie.

— Osaako se suomeakaan?

— Ruotsienko kuningas suomea?

— Miten sille sitten voi selittää?

— Kai tuota aina jotenkuten selvittäisiin ruotsienkin kielin. Mutta
parempi olisi puhuani, jos jonkun yhyttäisimme tulkiksi.

Henrik ukko mietti tuokion ikäänkuin oikein painautuakseen asiaan, ja
virkkoi sitten:

— Siellä pitäisi olla se entinen Martti teini, muistat kai hänet
sinäkin. Kotikylässä hän sai opin alkeet luostarikoulussa, sitten
urkeni Turkuun piispankouluun. Mutta sieltä oli täytynyt lähteä
kirjuriksi kuninkaan verokamariin, kesken lukujen kuului vielä
täytyneen. Jos löydämme hänet käsiin, niin onhan hyvä käydä katsomassa
kotikylän poikaa, paremmin kuin me lienee hän jo ehtinyt päästä
perillekin kuninkaan kaupungin ja linnan menoista.

Vanha Henrik alkoi sen sanottuaan kavuta mastohäkkiin tähystelemään,
mistä saarien salmista olisi paras pujoittautua kuninkaan kaupungin
rantaan.

Illan suussa, auringon lähetessä laskuaan, ankkuroivat he Tukholman
satamaan.

Lähtivät siitä Henrik ja Lassi etsimään Martti kirjuria, ja kun oli
ensin käyty kyselemässä linnan vahdeilta ja nihdeiltä, kuninkaan
kanslian ja verokamarin pikenteiltä, löytyi hän vihdoin pahaisesta
hökkelistä jostain kaupungin kolkalta.

Eivät näkyneet olevan haitan kaksiset päivät kuninkaan verokamarin
kirjurilla, koska oli parhaallaan suolaa leipää pistelemässä ja
vettä ryyppi särpimikseen. Raskikos se kitupiikki maksaa riittävät
ruokarahat kirjuripojilleen, siksi hän juuri teinejä sinne väkivetoon
kivestäkin, kun ei hennonnut maksaa palkkaa aikamiehille! Mutta
että kehtasi poikiakaan aivan nälällä kiusata, kuningas, joka oli
luostarien ja kirkkojen kullat ja hopeat raahannut aarrekammioihinsa!
Aivan tuohduksissaan vanha Henrik porvari levitteli Martti pojalle
lohituomisiaan, ja ylen ilostuikin poika niistä.

Siitä sitten porvarit kertoivat asian kotipuolen pojalle. Ei näyttänyt
Martti olevan kovinkaan kiitollinen raumalaisille harmaaveljille
ensimäisestä opinsaunastaan, pikemmin näytti olevan vieläkin "saerasna
siit saunasta cuin kylmäld kylvöteltin". Mutta ensimäinen opinsiemen
näytti kantaneen hyvän hedelmän, koska oli muna kehkennyt kanaa
viisaammaksi ja lasketteli hullunkurisia kokkapuheita munkkien
vanhoista paavilaisista menoista. Sitten, kun kuuli, etteivät munkit
tahtoneet veljellisesti jakaa kotinurkkiaan lutherilaisen papin kanssa,
alkoi nuoren kuninkaankirjurin sisu jo kuohahdella ja hän paloi halusta
entisiä kylvettäjiään löylyttämään. Vanha Henrik Pakila koki asetella
nuoren intoilijan mieltä ja selitti, etteivät he tahtonut muuta, kunhan
vain Matti pappi saisi luostarissa asunnon, ettei nyt kovimman ahdingon
aikana tarvitsisi ruveta pappilaa rakentamaan.

Aamulla lähdettiin siitä kuninkaan puheille. Lieneekö Martti kirjuri
osannut jonkun korkean herran kautta edeltäpäin saattaa lähettilästen
asian niin tähdellisessä muodossa kuninkaan korviin, mutta jo samana
päivänä he pääsivät kuninkaan puheille. Halliparta kuningas kerrotutti
heillä juurtajaksaen luostarin oloista ja munkkien elämästä ja kysäisi
sitten vain sivuitse mennen Mathias papin asuntokysymyksestä. Sitä
mukaa kuin Martti kirjuri tulkitsi Henrik vanhuksen jutut ruotsiksi,
kirkastuivat kuninkaan kasvot yhä enemmän, mutta ei Henrik päässyt
oikein selville, oliko kirkas kajastus suopeuden päiväpaistetta vai
tulta ja leimausta. Loppu oli sentään hyvä, kuningas taputti häntä
ystävällisesti olalle ja käski odottaa seuraavaan päivään.

Seuraavana päivänä menivät Rauman porvarit jälleen kuninkaan linnaan,
jossa heidän oli määrä yhtyä nuoreen tulkkiinsa. Ei heidän enää tänään
tarvinnut mennä kuninkaan puheille, vaan annettiin paperi, jossa
herrat sanoivat olevan vastauksen heidän anomukseensa. He menivät
Martin viheliäiseen asuntoon, ja vanha Henrik veti juhlallisesti esiin
paperin, jota Martti oli kärkäs lukemaan.

— Etkö voisi lukea sitä ääneen ja suomeksi, että paremmin
ymmärrettäisiin? kysyi vanhus.

Martti silmäili paperia tähdellisesti ja virkkoi sitten:

— Siinä se on documentum, joka pitää kutinsa!

— Annas kuulua! kehoitti Lassi kärkkäästi.

Martti tähysteli vielä kotvan paperia, rykästeli sitten ja luki:

 "Me Kustaa, Jumalan armosta Ruotsin ja Göötinmaan kuningas, teemme
 tiettäväksi, että sittenkun Rauman kaupunki on palanut, niin etteivät
 he jaksa rakentaa pappilaansa, olemme sentähden erityisestä suosiosta
 ja armosta suoneet ja sallineet ja tällä avoimella kirjeellämme suomme
 ja sallimme, että harmaaveljien luostari mainitussa Rauman kaupungissa
 tiluksineen kaikkineen tästä päivästä lähtien on muutettava kaupungin
 pappilaksi, jonka täten voutiemme ja nimismiestemme tiedoksi
 ilmoitamme, että he voisivat itsensä tämän jälkeen ojentaa. Dat.
 meidän kaupungissamme Tukholmassa toukokuun 27 päivänä anno 1538
 meidän hallituksemme aikana."

Ja alla on tässä sitten sinetti, — lopetti Martti.

Seurasi juhlallinen äänettömyys, jollaikaa vanha Henrik porvari
tuijotti kuin ukkosen lyömänä paperiin ja sen alla riippuvaan kuninkaan
sinettiin. Lassi meni omin silmin katsomaan koukeroisia kirjaimia
Martin olan ylitse ja kysäisi:

‒ Itsekö se on sen kirjoittanut, kuningas näet?

‒ Ei hänen armonsa muuta kuin panee nimensä alle, selitti Martti.

Lassi näytti hieman pettyneeltä.

Mutta tämä sananvaihto näytti vaikuttaneen keventävästi vanhaan Henrik
porvariin.

— Onko se siis muutettava kokonaan pappilaksi, kysyi hän, — kokonaan.

— Tiluksineen kaikkineen, korosti Martti käskykirjeen sanat
vakuuttavasti ja voitonriemuissaan.

— Eihän tiluksia enää olekaan, kuninkaan vouti on ne ottanut ruunulle
ja osa on annettu Mathias papille, ehätti Lassi selittämään.

— Tulevatko ruunullekin otetut tilukset nyt papille? kysyi vanha Henrik.

— Tietenkin vain ne, mitkä mahdollisesti vielä ovat luostarin
huostassa, tulkitsi Martti.

— No, niistä ei paljoa heru, naurahti vanhus. Hän oli yhä niin
topertoinnuksissaan, että kysäisi vielä varmuuden vuoksi uudestaan: —
Mutta jääkö nyt sitten koko luostari papin huostaan yksikseen?

— Tämän kuninkaallisen käskykirjeen mukaan on Mathias pappi yksinään,
hän eikä kukaan muu, oleva isäntänä talossa.

— Mutta, mihin hengelliset isät joutuvat? Harmaaveljiä tarkoitan,
sammalsi Henrik.

— Saavat sopia Mathias herran kanssa tai lähteä tiehensä!

— Mutta eihän se ollut tarkoitus! huudahti vanha Henrik ihmeissään.

— Kuninkaan tarkoitus lienee juuri se, että heidän on korjattava
luunsa. Ainoastaan unhotuksesta lienee syrjäinen Rauman luostari
saanutkin näin kauan olla rauhassa.

— Vai se tarkoitus! tuumi vanha Henrik poikaan tuijottaen. — Mutta
se on väärin hengellisiä isiä kohtaan, jotka niin auliisti avasivat
porttinsa koko kylän väelle, kun tulipalossa jouduimme hätään. Se on
sanottava kuninkaalle, ja luulenpa, että on parasta lähteä vielä tänään
hänen puheilleen.

— Ei taida kuninkaan tahto siitä muuttua, tuumi Martti. Hän on saanut
suotuisan tilaisuuden tehdä puhdasta Raumankin kulmilla eikä hevillä
päästäne sitä käsistään. Eikä liene munkeilla pahaakaan hätää,
lähtekööt laiskoittelemasta papeiksi seurakuntiin!

— Ikäloput vanhuksetkin!

— Jos on niin vanhoja, olkoot sovinnolla Mathias herran kanssa, suonee
kai hän suojaa hätään joutuneille seurakuntalaisilleen.

Henrik vanhus punoi vain epäröiden päätänsä.

— Ei ole lainkaan pakko viedä kuninkaan suostumusta äärimmilleen,
jatkoi Martti tyynnyttelyään. On vain hyvä olla mustaa valkoisella,
että tepsii. Silloin vähemmän kieltäytyvät ottamasta koditonta
hengenmiestä katon alle.

Alkoi niin vähitellen Henrik vanhuskin joutua lohdullisempiin
ajatuksiin. Kun on tällainen uhka niskassa, voivat veljet ottaa isä
Mathiaan hyvällä samaan taloon ja asia menee sopulatusiaan. Ja kun
molemmat riitapuolet joutuvat elämään saman katon alla, kenties
silloin asettuu se uskonriitakin, jota kirkonpaimen ja saarnaveljet
olivat käyneet keskenään ja siten saaneet aikaan melkoista hämmennystä
varsinkin vaimoväen mielissä. Asettua saisikin, joutavalta tuo tuntui
koko sanasota ainakin vanhoista.

Ja silleen asia jäi. Ja myytyään lohilastinsa Tukholman
suurporvareille, nostatti Henrik Pakila purjeensa ja lasketti kohden
kotiaan.

Mutta kun laiva varhaisena aamuhetkenä Tarvonsaaren ja mantereen
välistä salmea lähestyi kaupunkia ja Henrik vanhus hätävaramajojen
yli näki korkeana kohoavan luostarin katonharjan, tunsi hän povessaan
kipeän vihjauksen, melkein kuin pahan omantunnon nakerruksen. Kyllä
hän oli kuten muutkin kuullut Mathias papin saarnaavan munkkien
paavilaisesta hapatuksesta, mutta rakas oli hänelle vanha luostari
munkkeineen. Kamalalta tuntui ajatellakin, etteivät vanhat isät
nälissäänkään saisi siellä rauhassa elellä. Ja hän, Henrik vanhus,
oli tulen tuhoissa ensimäisenä mennyt virran yli luostarinaapuriinsa
kattoa päänsä päälle anomaani Sitä ajatellessa hävetti häntä kuninkaan
käskykirje taskussaan, ja kireästi mietti hän, miten saisi asian
parhain päin kääntymään.

Käkelän kulmalla käännettyään laivansa Raumaan, alkoi hän nähdä
kokonaan luostarin luodollaan vasemmalla, ja oikealta samalta kohtaa
näkyi Rautialan takaa hänen oma talonsa, jonka oli ehtinyt vain osaksi
rakentaa uudestaan. Ja kas, suurella Hiidenkivellä — hiidet olivat sen
muinoin heittäneet siihen Pahamaan saarelta tuhotakseen luostarikirkon,
mutta se olikin pudota molskahtanut muurinvarteen virtaan veljille
onkikiveksi — kivellä istui pari vanhaa munkkia ongella? Varhainpa
olivat vanhukset lähteneet tarjoamaan matokoukkujaan ahvenille! Heidän
hiljaista, tuttua istumistaan ja nököttämistään nähdessä pisti taasen
tuntoon, tuntui kuin hänellä olisi kokonainen hiidenkivi povellaan
veljeskunnan tuhoksi. Mutta kenties sitä ei tarvinnut heittää lainkaan,
noiden hiljaisten veljien kanssa tuntui hyvin voivan selvitä asioista
sovussakin.

— Hyvinkös ne tärppäävät? kysyi hän ystävällisesti kohdalle päästyään.

— Eivät ne vielä, ennenkun nuori ruoho ehtii vedenpinnan ylle, vastasi
vanha veli Sepeteus narisevalla äänellään.

Henrik vanhus laski laivansa omaan laituriinsa vastapäätä luostaria. Ja
samalla hänelle selvisi, miten koettaisi asiaa järjestää.

Jo samana päivänä, kun oli ensin hieman levähtänyt yön valvottuaan,
lähetti hän luostariveljille runsaat antimet ja kutsui isä Simonin
kotiinsa Tukholman tuliaisille. Martta muori laittoi aterian parhaansa
mukaan, hörpittiin oluvia ja maisteltiin tilkkanen tuliaisviiniäkin.

Sitten vasta otti Henrik vanhus kiertäen kaartaen puheeksi asian.
Muisteli vanhoja parempia aikoja, valitti onnettomuuksia, jotka olivat
harventaneet niin luostarin kuin koko kylänkin väen, ja arveli, että
kyllä kai luostarissa riittäisi tilaa useammillekin. Isä Simon kuunteli
ja hörösteli, mutta vähitellen alkoi vainuta jotakin, silmät rupesivat
kiilumaan ja otsa vetäytyi ryppyyn.

— Sitä minä, tuumi vihdoin Henrik porvari varovasti, — olen tuuminut,
sitä Mathias papin asuntojuttua. Onhan hyvä aina hädässä tukea
toisiaan, ja eiköhän hän, kun sovitellaan, sittenkin voisi tuonnemmaksi
asua teillä?

Ei se puhe enää tullut odottamatta isä guardiaanille.

— Taisi asia olla mukana kuninkaan kaupungissakin? kysäisi hän
tuiterasti.

Henrik vaikeni kokonaan ikäänkuin äjennyksissään. Sitten karkaisi
luontonsa ja sanoi suoraan:

— Olihan se. Vaikka eipä näytty siellä oltavan halukkaita järjestämään
asiaa parhaaksi molemmin puolin. Parasta, jos koettaisiin edes nyt
saada se kotituumin latusilleen.

— No, mitä keret... mitä hän, kuningas? kivahti kiivas isä Simon.

Henrik vanhus istui kotvan silmäkulmat sujossa. Sitten huokasi, nousi
ja meni noutamaan paperin.

— Tällaisen paperin sieltä kuninkaista sain.

Hän ojensi sen ikäänkuin epäröiden hengelliselle isälle ja lisäsi
varovasti:

— Vaikkei sellaista pyydetty.

Vanha isä guardiaani luki. Ja lukiessa alkoi poskilla palaa tumma puna
ja silmät kiiluivat kuin sysimiilut. Käsi alkoi vavahdella ja retkahti
sitten tuokioksi paperin kera polvelle.

Henrik vanhus seurasi kärkkäin silmin, näki että käsi retkahti
tuokioksi vain, ja riensi ottamaan paperin pois. Tiesi mitä vielä
tekisi kuninkaan käskykirjeelle.

Isä guardiaani heräsi siihen, kun paperi siepattiin hänen kädestään.
Nousi kuin ammuttu vasama, seisoi sitten paikoillaan aivan kuin olisi
pidellyt rintaansa repeämästä. Ja Henrik vanhus seisoi hänen vastassaan.

Vielä yritti vanha porvari neuvottelemaan ja sovittelemaan.

— En tiedä, onko se aivan kuninkaan tahdon mukaan, mutta kenties voisi
paperin pitää hissukseen ja laittaa asian soputuumin parhain päin.

— Ettäkö kerettiläispappi tulisi meidän kanssamme asumaan ristin
pyhättöön?

— Isä Mathias saisi sieltä jonkun kolkan, muuten jäisi luostari teille.

— Muussa tapauksessa —?

— Paperissa mainitaan vouti. Se kai täytyy viedä hänelle.

— Ja hän?

Henrik vanhus pudisti synkästi päätänsä.

— Sitten ei minulla ole enää mitään sanottavaa asiaan.

Isä Simonius käveli ja mietti, käveli väliin kiivaasti, väliin hiljensi
käyntiään ja huokaili ja ähkyi yksikseen. Mutta yhtäkkiä hän ikäänkuin
kasvoi, hänen hartiansa suoristuivat, ja outo tuli loisti hänen
silmistään, kun hän pysähtyi Henrik vanhuksen eteen.

— Enemmän tulee kuulla Jumalaa kuin ihmisiä, sanoi hän
tulenräiskähtävällä äänellä ja lähti, malttaen tuskin kiittää ja
hyvästellä.

Kohta hänen lähdettyään tuli Simo Sonkki, nuori porvari. Nähtävästi oli
Lassi Rautia puhunut hänelle kuninkaan käskykirjeestä, koska hän tuli
kysymään, vieläkö paperia sai nähdä, vai oliko se jo viety voudille.

Kenties se oli jo koko kaupungin tiedossa. Henrik vanhus ei tiennyt
muuta neuvoa kuin lähteä vouti Matz van Klewenin puheille.




IV.


— Tuu, tuu! Turluu!

Jopas alkoi äännellä! Jo alkoi äännellä uusi tuohiluikku, metsän pojan
tärrätorvi. Mutta ei vielä sävel oikein soreasti lurahdellut, täytyi
vielä tiukennella tuohikierrettä, varsinkin leppäkaulan ympäriltä,
täytyi sitoa tärrää tiukemmalle vinoksi vuollulle suulle.

— Tiarun, tiarun, rur-ruu, ta-i-hia turlun, tiarun, tiarun, tiaaarun!

Jo kävi ilo ilolle! Kivelle istui metsän poika, toitotteli, turlutteli,
ja iloisesti metsä raikahti vastaan, kaiku vaelsi metsätörmältä
toiselle.

Mutta muutaman vaaran rinteellä se jäi kauemmin elämään. Kuinka
kummalla kaiku raikahteli vielä kuulumattomiin loitottuaankin. Ei,
toinen ääni se oli, karjanhuhuilu!

Kun kapusi koivuun ja kurkisteli keväthentojen lehdeksien lomitse, näki
lehtonotkelman yli karjankin ahorinteellä, kauniissa kihermässä nurmea
jyystämässä. Paimentyttö seisoi aivan vieressä, mutta sittenkin huhuili!

— Tprui, tpruu-hu! helähti kimakasti ja pitkään.

Kerttu tyttö!... Tule tänne poikapaimen, tääll' on toinen
tyttöpaimen... helähti Tapanin korviin sanattomasta huhuilusta. Hän
puitti puusta maahan kuin orava ja sieppasi mättäältä lakkireuhkansa,
jossa oli kymmenen metsikanan munaa. Ja ala vain läpi lehdon puikeltaa
huhuilua kohden!

Salaa oli hän tyttöä lähestyvinään, mutta kun puiden lomitse kurkisti
aholle, lakkasi tyttö ykskaks huhuilemasta ja istahti kivelle. Selin
istahti siihen, ikäänkuin olisi vaipunut omiin mielihauteihinsa, ja
alkoi laulaa hyräillä.

    Hyvä ilta, tyttösen,
    päivä vaipuu mailleen!
    Paimen saapuu toitotellen
    torvin kellokkailleen. —

    Laske, tyttö, poika pois,
    jo nyt päivä koittaa!
    Käki kukkuu, aamusoiton
    paimen torvin soittaa.

Kuunnellessaan tytön laulua kuuli Tapani yläpuoleltaan toisenkin.
"Kyyh, kyyh!" kuului sieltä huolestunut kujerrus. Melkein unohti
silloin Tapani tytön ja tähysteli näreen tattaraan lehtipuiden lomassa.
Ei ollut ylen pitkältä oksatonta tyveä reisittävää, monet kerrat oli
hän kavunnut pitemmältäkin, silopetäjiin, joissa oli oksatupsu vain
latvassa.

Kerttu istui kotvan äänetönnä, käsi poskella. Kun ei alkanut kuulua
tulijaa, käänsi salavihkaan päätään ja vilkaisi. Käänsi sitten päänsä
kokonaan ja nousi. Ei malttanut olla huutamatta:

— Mitä siellä on?

— Kyyhkyn pesä puussa!

Juoksujalkaa lähti silloin luo Kerttukin.

Tapani oli alkanut kiivetä näreeseen. Kyyhkynen pelästyi ja lehahti
viereiseen puuhun. Siellä lepatteli ja pälyi. Raukeana haudonnastaan ei
jaksanut pitkältä lentää, ei hennonutkaan, kun hätäili ylen pesästään.

Jo oli hirviö perillä, kurkisti rakkaaseen pesään näreenlehvien välitse.

— Kyyh, kyyh kymmenen munaa, kaah, kaah kahteen katosivat!

— Kaksiko siellä vain on? kysyi tyttö puun juurelta.

— Kaksipa tietenkin. Se oli vaihtanut entiset kymmenen munaansa
metsikanan kahteen. Sitä valittaa ikänsä kaiken.

— Minäkin tulisin katsomaani

— Tuon alas koko pesän.

— Voi, elä! Etkös näe, miten emo hätäilee?

Tapani ei vilaissutkaan kvyhkyemoon, vaan hätäilevään Kerttuun
näreen juurella. Kas tyttöä vain, päivä päivältä se somistelihe
yhä soreammaksi! Eilen oli puhdas aivinapaita ja niin sorea pitsi
pääntiehyessä, oma nypläämänsä. Nyt oli pään ympärillä uusi punatimppi
pitämässä valtoimia rusohapsia poissa otsalta. Mielihyvä hiveli povea
sitä nähdessä, ja kun Kerttu niin hartaasti pyysi, heräsi omassakin
povessa hellyys lintuemoa kohtaan.

— Olkoon sitten! sanoi hän ja pujahti ykskaks maahan.

Kerttu meni avuttoman näköisenä tähystelemään alimpiin oksiin ja
haparoi käsin oksatonta tyveä.

— Nostanko minä? kysyi Tapani.

Ei vastannut Kerttu, tähysteli vain.

Silloin tarttui Tapani sylin hänen polvikäänteihinsä ja nosti. Jo
yletti Kertun käsi alimpaan oksaan, jo sai hän kiinni toisestakin.
Tapani tarttui jalkateriin, avitti ja oli sukelluttaa päänsä
ruskearaitaisiin helmuksiin, ja lopuksi vastasi kämmenillään paljaihin
jalkapohjiin, kunnes tyttö varasi oksiin molemmin jaloinkin. Sitten
jäi Tapani puun juurelle vartomaan, sylet valmiina ottamaan jos
toinen putoaisi, ja katseli helmoja, jotka kavutessa niin somasti
hepsahtelivat oksien lomassa.

Onnellisesti pääsi Kerttu perille.

— Miten soma pesä! Kelpaa siihen laittaa poikasia!

Mutta yhtäkkiä hän huudahti:

Nyt tulen pois! Emo on niin hädissään!

Hän alkoi kavuta alaspäin. Mutta ei ollut vielä ehtinyt alimmille
oksillekaan, kun jalka luiskahti. Hän jäi käsistään riippumaan, ja
huudon ilakka pääsi, kun jalat eivät ottaneet löytääkseen uutta oksaa
eivätkä kädet yksinään kannattaneet. Kirkaisi vielä kerran ja hupsahti
maahan helmat hassunkurisesti korvissa.

Tapani oli maassa vastassa syli avoinna, ja siihen Kerttu putosi. Ja
mikä lienee silloin huilannut pojan, niin ettei irti päästänytkään,
puristi vain povea, että aivan herpaisi Kertun siihen lepäämään
käsivarsilleen.

Alkoi siitä poika kantaa tyttöä lehmikarjan luo aholle, ja
kantaessa alkoi tyttö nauraa, hosui ja hamusi toisella kädellään
kuin vastustellen, mutta toisen käsivartensa kietaisi aivan kuin
tietämättään pojan kaulaan. Pojan sellainen aivan sokaisi, ja hän
kompastui ahon kantoon ja kaatui. He kaatuivat siihen mansikkain
kukille yhteen myttyrään.

Nauraen jäi tyttö makaamaan pitkin pituuttaan, mutta poika selvittäytyi
pois ja jäi kömpelyyttään häpeillen viereen istumaan. Nousi kohta
Kerttukin silmäilemään, etteiväthän vain lehmät eksyneet karjasta.
Yksissä ne käyskentelivät, vähät oli huolet paimenella.

       *       *       *       *       *

Yhdessä metsämunkin kanssa karjatyttö ajoi illalla lehmiään kaupunkia
kohden. Keveä oli metsämiehellä kantamus, kymmenkunta munaa vain
hattureuhkassa. Mutta tunto ei ollut oikein keveä, kun ajatteli
nälkäisiä veljiä.

Karjanketoa lähestyessään he näkivät, että siellä oli tänään jotakin
erikoisempaa tekeillä. Siellä näytti olevan väkeä enemmänkin, eikä vain
emännät karjaa vastassa, ja kaikki olivat niin juhlallisen hiljaa ja
liikkumattomina.

Tapani eroittautui Kertusta ja riensi loitommitse lehmikarjan
edelle. Kun kellojen kalkatus oli jäänyt hänen taakseen, alkoi hän
kuulla saarnaäänen kajahduksia, kovemmin korostettuja iskusanoja ja
lausekatkelmia. Veli Olavi siellä saarnasi sievoiselle kuulijakunnalle.
Nähtävästi oli pitänyt varansa ja alkoi paukutella emännille, jotka
kuulostelivat hieman myöhästynyttä karjaansa. Vähitellen oli siihen
kertynyt muitakin nojailemaan kirkkoaitaan tai loikoilemaan nurmikolla
sen varressa ja kuuntelemaan nuoren munkin innonharrasta puhetta.

Saavuttuaan kirkkotarhan lounaisnurkalle alkoi Tapani eroittaa paremmin
saarnaajan ajatusjuoksua.

— Tulviessaan saattavat väkevät virrat nousta yli äyräidensä, niin
että ne murtavat rantapengermät ja puhkaisevat tiensä läpi nummien.
Mutta vahvat kalliot eivät järkähdä tulvien tieltä, vaan seisovat
ajoista niin aikoihin. Sellainen vahva kallio on ristinkalliokin,
ja sillä kalliolla seisoo pyhä risti, jonka kodiksi veljeskuntamme
kammiot ovat pyhitetyt. Herran käsi on väkevä, ja jos se lepää heidän
yllänsä, niin turhaan maan mahtavat sonnustautuvat hänen palvelijoitaan
vastaan. Ja vaikkapa kävisivätkin heihin käsiksi, vaikka heidät
metsiin ja erämaihin ajettaisiin ja he eläisivät alastomina paljaan
taivaan alla, niin iäisyyden kultarusko säteilisi heidän silmistään ja
kertoisi ikuisesta kaupungista niille, jotka sortuvat linnoihinsa ja
sotavarustuksiinsa, joita voittamattomiksi luulivat.

Näin puhui veli Olavi. Mutta hänkään, niin ikuisen kaupungin airut kuin
olikin, ei ollut voittamaton. Hänen äänensä hämmentyi lehmien ammuntaan
ja kellojen kalkatukseen, kuulijani ajatukset eksyivät maallisiin
harrastuksiin ja emännät pujahtelivat yksitellen lehmikarjasta ottamaan
omiaan. Veli Olavi näki parhaaksi vaieta.

Tapani astui hieman häpeillen Olavin luo kantaen kymmentä metsäkanan
munaa lakissaan. Mutta ei Olavi kiinnittänyt huomiota hänen saaliinsa
vähäisyyteen, alkoi vain astella luostaria kohden pojan rinnalla. Kohta
virkahti hän tuhon tärkeällä äänellä:

— Et taida tietää, mikä turmanviesti on tänään tuotu veljeskunnalle?

Oli Tapani jo aavistellut jotakin outoa. Ei Olavi innonhehkussaankaan
ollut ennen ehättänyt saarnaamaan emännille Karjankedolla, ja hänen
iäisyysmietteissään oli tänään ikäänkuin epätoivon helähdys.

— Mikä viesti? kysäisi nuori metsämies.

Olavi kertoi. Vouti Matz van Klewen oli tänään saapunut luostariin pari
ruununmiestä mukanaan ja vaativat isä guardiaanin parin munkin kera
puheilleen. Isä Simon oli ollut parhaallaan neuvottelussa provisorin
ja terminariuksen kanssa veljeskunnan aineellisesta ahdingosta, ja he
olivat kolmisin ottaneet vastaan kuninkaan miehet. Vouti oli lukenut
kuninkaan käskykirjeen, että luostari oli muka kaikkine hyvineen
luovutettava kirkkopapille ja munkkipappien lähdettävä sieltä mieroon
joka kynnen. Ennen Heikinpäivää kuuluisi ristinkodin täytyvän olla
tyhjänä, muuten veljet sieltä ajetaan väkivoimin. Sellaisen uhkan oli
Matz vouti pannut ja mahdikkaasti poistunut ruununmiehineen, ja tietää
sen miten tyrmistyksiinsä veljet jäivät.

— Ennen Heikinpäivää! Siihenhän on tuskin kahta viikkoa!

— Niin on. Ja täytyy olla tarkoitusta siinä, että pitäisi juuri ennen
lähteä, niin että Heikinmessu jäisi viettämättä. Matz vouti luultavasti
pelkää, että suomalaisen apostolimme ja marttyyrimme juhlassa
elvyttäisimme kansan myötätuntoa veljeskuntaa kohtaan, ja sentähden
tahtoo estää koko juhlan.

— Täytyykö meidän sitten lähteä?

— En tiedä. Mutta jos täytyy, niin minä ainakin lähden silloin
erakoksi johonkin vuorenluolaan. Siellä metsien ikihuminassa vaivun
ijäisyysnäkemyksiin, katselemaan taivahista isää kasvoista kasvoihin,
ja todistan maailmalle hänen pyhyyttään.

— Minä lähden mukaani huudahti Tapani innoissaan.

— Tosiaan! Sitten olisimmekin oikeita metsämunkkeja.

— Loitommalla metsissä olen nähnyt useita suuria kiviraunioita, joiden
alle sanovat jättien muinoin haudanneen kuolleitaan. Niitä vähän
vierittelemme ja kohentelemme ja laitamme niistä luolan, oikean uuden
luostarin laitamme metsään.

— Niin, menemme hautaraunioihin! Se on ihanaa, siellä olemmekin
lähinnä ijäisyyden porttia, siellä aina muistamme miten lyhyt on
vaelluselämämme täällä, niinkuin päiväperhon kukkakedolla.

Tapani huokasi. Hän muisti, miten kauniisti perhoset olivat
liipotelleet aholla mansikankukissa ja miten he Kertun kanssa olivat
niitä katselleet ja itsekin leikamoineet perhojen tavoin. Kerttua
muistaessa tuntui hänestä perhoselämä niin suloiselta, että oli
säälittävää siitä erota.

— Voisimmehan lähteä, vaikka vanhat veljet saisivatkin jäädä
luostariin, tuumi Olavi vaipuneena erakkounelmiinsa.

— Saavatko he? kysyi Olavi.

— Isä Simon ainakin näytti kiivaammalta ja lujemmalta kuin konsanaan.
Ei taida se kallio hievahtaa vierittämättä.

He saapuivat Rauman rannalle ja menivät sillasta yli luostariluodolle.
Ei näkynyt tänä iltana ainoatakaan veljestä ongella Hiidenkivellä, ei
muuallakaan liikuskelemassa. Portinvartia avasi heille ja he menivät
synkähköön harmaakiviseen rakennukseen. Menivät ensin konventtitupaan,
mutta siellä ei ollut ketään. Kävivät refektoriumissa ja kurkistivat
keittiöön, mutta ei ketään sielläkään. He olivat aikeissa mennä
etsimään dormitoriumista, veljesten yhteisestä makuuhuoneesta, kun
kuulivat messunhyminää pienestä kappelista luostarin itäpäässä. Sinne
veljet olivat siis kerääntyneet.

Pieneen luostarikirkkoon saavuttuaan tapasivat he siellä kaikki veljet
polvillaan pyhimyskuvien edessä. Kaikki muodolliset juhlamenot olivat
tänään unhottuneet, mutta sitä hartaammin jokainen veli polvistui ja
kumartelihe lattiaan, mikä rukoillen, mikä laulaa hymisten. Ja Arvi
Kurjen kattoholveihin maalauttamat moniväriset pyhimykset näyttivät
hämmästyneinä katsovan tätä epätoivon hämmennystä, josta kohosivat
avemariat ja paternosterit heitä kohden paljon palavampina kuin he
olivat kuulleet ja nähneet pitkiin aikoihin.

Isä Simonia ei Tapani vain nähnyt missään. Hän oli juuri aikeissa
kysäistä vanhalta luostarikokilta, mitä tämä meno merkitsi, kun
isä guardiaani astui sisään koulutupaan vievästä ovesta, jälessään
varaguardiaani, lehtori ja scriptori. Kaikesta päättäen oli heillä
ollut tärkeä neuvottelu ja saapuivat nyt päätöstä ilmoittamaan.

Häthätään polvistuttuaan pyhän äidin eteen nousi isä guardiaani
puhumaan. Jylisevin ja salamoivin äänin pauhasi hän kerettiläisistä,
lohikäärmeistä ja muusta antikristuksen joukkokunnasta, joka uhkasi
nousta ristinpyhättöä vastaan. Mutta ei mikään helvetin kiljuva
jalopeura saanut lannistaa Herran pyhiä, heidän oli käytävä kiivaaseen
Jumalan sotaan. Kaikkien veljien oli heti huomisaamuna lähdettävä
taipaleelle niin pitkälle kuin kukin jaksoi, saarnattava kansalle ja
kutsuttava Raumalle pyhän Henrikin muistojuhlaan. Tänä vuonna täytyi
juhlasta tulla suuremman kuin koskaan ennen, sen täytyi sukeutua
pyhäksi sotaretkeksi, johon oli kansa kutsuttava läheltä ja kaukaa.
Ja pyhän äidin nimessä oli kaikkia kehoitettava tullessaan tuomaan
antimiaan, niin että voitaisiin pitää suuri yhteinen ateria köyhille ja
rikkaille.

Isä guardiaanin palopuhe sytytti raihnaisimmatkin veljet, ja oli kerran
jälleen lentoa ja lämpöä siinä messussa, joka lopuksi pidettiin.

Jo aamulla anivarahin nähtiin luostarisillasta lynkkäävän yli monen
kumaraisen ukon, niin että ristinkotiin lienee tuskin jäänyt muita kuin
isä guardiaani ja ryhisevärintainen portinvartia. Yksin veli Tapanikin,
luostarin metsämies, lähetettiin Satakunnan sisämaihin kutsumaan kansaa
pyhän Henrikin juhlaan.

Mutta jo samana päivänä sai Satakunnan vouti Matz van Klewen hänkin
tiedon munkkien väennostosta ja kapinahankkeista. Hän lähetti heti
viestin Turkuun ja kutsui sotaväkeä järjestysvallan avuksi.




V.


Tapani oli samoillut useat salopitäjät nostattaen kansaa
nauriskaskiltaan. Sitten oli lyöttäytynyt muutaman sisämaalaisen
venekunnan mukaan, oli heidän kerallaan soutanut jokien suvannot ja
laskettanut vuolaat virrat ja lähestyi Heikin päivän aattona saarien
lomitse Rauman satamaa.

Jo olivat Rauman rannat täytenään sisävesistöläisten ja loitompain
saaristolaisten veneitä, jo vilisi pikku kaupunki juhlivaa kansaa
kukkuroillaan. Veljistäkin olivat useimmat kotiutuneet jo parisen
päivää sitten, eikä ollut ristinkodista ollut moniin vuosiin nälkä niin
loitolla kuin nyt juhlan lähetessä. Ristikansan tuomisia oli kellari
ja keittiö täytenään, oli itse refektoriumkin puolillaan. Ei ainakaan
leipähuolten pitänyt veljien juhlavalmistuksia häiritä.

Mutta juhlakansan kesken liikkui kaameita huhuja, että Turusta oli
voudin kutsusta saapunut parvi ratsuväkeä, joka leireili metsässä
Unajan kulmilla, ja johonkin loitomman saaren maltoon sanottiin
ankkuroineen suuren sotapurren, joka oli tuonut täytensä jalkaväkeä.
Arveltiin, ettei Matz vouti tahtonut tuoda suotta sotaväkeään
näkösälle, kansaa peloittelemaan, pitihän vain varalta mailla. Mutta
tyrmeiksi pani jo se tieto mielet, sydämet tahtoi nostattaa kurkkuun.

Tätä uhkaa ei saanut unohtumaan iltamessukaan, joka kansajoukoille
pidettiin kaltevalla kentällä virran varrella, luostarimuurien
ulkopuolella. Tämä uhkako lie Tapaniltakin tärvellyt gregoriaanisten
messusävelten ja neumien sulosoinnut, niin että hän oli niiden lomitse
kuulevinaan paimentytön huhuilun, joka vastasi hänen tärrätorvensa
tiarutukseen. Niin kutsuvasti se helähteli, että hän päivän mennessä
mailleen pujahti tiehensä ja Karjankedolle.

Hän asettui kirkkotarhan nurkkaukseen odottamaan. Kohta alkoikin kuulua
tuttu kellojen kalkatus ja ammunta Vasaraisten tieltä.

Hän lähti vastaan. Ja kun Kerttu näki hänet, tuli tytölle tulinen hoppu
hätistelemään jälkimäisiä lehmiään. Saatuaan ne juoksun lönkkään,
juoksi hän itse niiden kanssa kilpaa tiepuoleen Tapanin luo. Vaikkei
kättänsäkään kohottanut, tuntui Tapanista kuin tulisi avoimin sylin.
Vaikkeivät koskettaneetkaan toisiaan, tunsi Tapani lumolämpöä, aivan
kuin syleilyllään toisiaan lämmittäisivät.

— Missä sinä olet ollut? tuli kysymys ikävöivin äänin. Mutta tuskin
pääsi poika alkuun selittämään, kun seurasi hätiköivä kysymys: —
Huomenna tulet kai taasen metsään?

— Huomenna on Henrikin juhlat Totta kai sinäkin tulet sinne?

— Minäkö! Minunhan täytyy olla karjassa! Ainakin ylihuomenna tullet
taas mukaan?

— Herra tiesi, missä ylihuomenna olen!

— Miten niin? kysyi Kerttu suurin silmin.

— Sitä en osaa sanoa enkä ymmärrä. Mutta minusta tuntuu ja kaikki
näyttävät aavistavan, että huomenna tapahtuu jotakin kauheaa.

Hätääntynein katsein riippui Kerttu hänen silmissään ja hätäilevää
hellyyttä kuvastuivat luonnonherkät kasvot. Mutta mieli oli yhtäkkiä
tulvahtanut niin täyteen, ettei hän saanut sanaakaan suustaan.

— Odota täällä, puuskahti hän yhtäkkiä. Odota, kunnes vien lehmät!

Ja samassa hän riensi juoksujalkaa lehmien jälkeen, jotka olivat jo
hieman ehtineet loitota. Tapani jäi siihen seisomaan kuin lumoissaan ja
katsomaan hänen jälkeensä. Kerttu pysähtyi kerran, kerran vain, ja loi
häneen katseen alta kulmainsa. Mutta Tapanista tuntui kuin olisi tyttö
itse tullut tämän katseen mukana ja likistynyt hänen poveaan vasten.

Kohta katosi tyttö kirkkotarhan nurkan taa Karjankedolle ja Tapani jäi
siihen tähystelemään, milloin hän tulisi jälleen näkyviin.

Vihdoin, aivan auringon tipahtaessa taivaanrannan taa, tulla hepsutteli
Kerttu kuin salavihkaan, mutta lämmintä iloa pulputen.

— Kuule, mennään Lensunkalliolle! sanoi hän hilpeästi ja tarttui
Tapanin käteen.

Tapania hieman arvelutti lähteminen näin iltamyöhään. Mutta toisekseen
tuntui hänestä, ettei hänen poissaoloaan panisi kukaan merkille, kun
luostarissa olivat kaikki niin kiintyneet huomispäivän juhlaan. Ja hän
lähti.

He kävelivät käsi kädessä Koukinkiven luo ja poikkesivat siitä salmen
rannalle vasempaan. Kohtsillään saapuivat he metsänsaartamalle,
korkeahkolle kalliolle, josta oli kaunis katsella yli Äyhönjärven ja
Raumavirran niskan.

He istuivat rinnatusten kallionkielekkeelle ja katselivat miten vienot
hämärättäret keveästi karkeloivat veden yllä. Kerttu painautui hiljaa
Tapania vasten ja kallisti päänsä hänen olkaansa. Kuinka se lie
käynytkään, mutta Tapanin käsi tuli pujahtaneeksi Kertun valtoimien
hiussuortuvain alitse ja kiertyi olan yli povelle aivan kuin kaulaan.
Silloin Kertun pää kallistui Tapanin olkapäältä rintaa vasten. Niin
istuivat he kauan, ja Kerttu kuunteli, miten Tapanin povi kohoili hänen
korvaansa vasten. Tapani hyväili vienosti Kertun povelle valahtaneita
hiussuortuvia, ja hänestä tuntui, että hän piteli sylissään jotakin
niin perhonarkaa, että hänen oli sitä pideltävä hyvin, hyvin varoen.
Mutta häntä ihmetytti mikä oli hänen silmissään; tuntui kuin teräset
suurenisivat ja niille saisi lämmin kosteus. Sitä tarkatakseen rupesi
hän räpyttämään silmäluomiaan yhteen, mutta kuuli silloin vain, miten
ripset hiljaa ripsahtelivat vastakkain.

Yhtäkkiä tunsi hän kummakseen miten Kerttu alkoi hiljaa nytkähdellä.
Kas, samassa vierähti kirkas vesikarpalo hänen käsiselälleen!

— Mikä nyt tuli? kysyi hän hätäyksissään.

Kerttu pyyhkäisi sukkelasti silmiensä alustaa, kohotti sitten häneen
kostean katseensa, koetti nauraa ja hykertää eikä tiennyt miten oikein
hämmentäisi hupsut kyyneleensä. Yhtäkkiä kapsahti hän Tapanin kaulaan
ja itki ja nauroi sekaisin.

Tapani veti hänet viihdytellen syliinsä, mutta päästeli hellävaroen
hänen käsivartensa pois kaulastaan.

— Mitä sinä itkit?

— En minä oikein tiennyt.

— Sano nyt!

Kerttu katseli verhotuin katsein Rauman niskavirtaan.

— Sano nyt!

— Sitä minä vain, että meillä on ollut niin hyvä yhdessä. Mutta jos nyt
et enää tulekkaan kanssani metsään?

Se ajatus oli niin surullinen, että aivan alkoi itku kukkua kurkussa.

— Elä nyt! sanoi Tapani.

Mutta kun se ei näyttänyt auttavan, koki Tapani kiireimmiten etsiä
uusia lohdutussanoja.

— Tulenhan minä! Miksi en tulisi, kuten ennenkin!

— Niinkö! huudahti Kerttu ja kohotti häneen puoleksi ihastuneen,
puoleksi epäilevän katseen.

Mutta silloin tuli Tapani nähneeksi kyynelkarpalot, jotka vierivät
hänen poskilleen. Hän kuivaili ne ahavoituneella käsiselällään ja
likisti sitten hajahapsista päätä hyväillen vasten poveaan.

Kerttu lepäsi siinä hiljaa ja onnellisena. Ja suviyön hämärättäret
käärivät yhä tiiviimmin huntujaan heidän ympärilleen.

Äkkiä Kerttu liikahti ja käänsi siksi päätään, että kuontui katsomaan
Tapanin silmiin.

— Kuules! sanoi hän.

— No?

— Minä en tahtoisi lähteä tästä pois ensinkään.

— Niinkö!

— Niin, vaikka onkin jo yö.

— Ai! virkahti Tapani säikähtyneenä. — Minun täytyy nyt lähteä.

Hän työnsi Kertun pois sylistään ja nousi. Kerttu huokasi ja nousi
hänkin.

Tapani alkoi vinhasti astua edeltä kaupunkia kohden ja Kerttu koki
pysyä jälessä.

Mutta kun he Koukinkallion luona pääsivät paremmalle tielle, juoksi
Kerttu rinnalle ja tarttui Tapanin käteen. Hän tarttui kuin väsynyt
nojaan ja kulki niin hiljanverkkaan, että toisenkin täytyi hiljentää
rientoaan.

Heidän kulkiessaan nummenreunaa kaupunkilaisten riihien ohi, pysähtyi
tyttö tykkänään ja loi poikaan sukostelevan katseen.

— Minä en menekään yöksi kotiin.

— Mihinkäs sitten? kysyi Tapani kummissaan.

— Menen tuonne Pakilan riihilatoon.

Tapani katsoi häneen hymyillen.

— Elä mene, sanoi Kerttu, luostariin sinäkään. Tule nukkumaan sinne
olille.

— Onko siellä olkia näin kevätkesällä?

— Jää Pakilalle aina vähän — se kuuluu olevan taika — ja olilla on
niin raikas nukkua. Ajattelin, että olisitpa sinäkin siellä, niin ei
tuntuisi yksinäiseltä. Ja olisi lämpimämpikin, lisäsi Kerttu hiljemmin.

Tapani vilkaisi häneen ja näki suviyön hämyssä hänen poskillaan niin
kiehtovan punan. Mutta jostakin loitolta vilahti samassa mieleen
kuva hurskaista isistä ja vavahdutti sydäntä. Tämä mielikuva ja
Kertun herättämä ajatus eivät tuntuneet sopivan yhteen. Mutta kun
oikein ponnisti, saattoi hän nähdä vanhat veljet sikeässä unessa
väsyneinä päivän puuhista. Oli kai parempi vain, ettei hän menisi
yöllä häiritsemään portinvartiaa eikä muita, vaan viettäisi muualla
aamupuolen yötä.

He menivät kuin menivätkin Pakilan latoon, Kerttu edellä ja Tapani
jälkivietteessä. Siellä oli tosiaankin nurkassa kasa olkipehkuja.
Kerttu tasoitteli siihen kuoppuran, niinkuin kahden hengen vuoteen
konsanaan, ja he kävivät siihen nukkumaan syltä kaulaa kuin rakkaat
sisarukset.




VI.


Ujoudesta punastellen kömpi aamulla kevätkesän aurinko Äyhönjärven
takaa ilmoille ja kurkisti nummen yli Pakilan riihiladon ovelle.

... Aivan oikein, siellä oli tyttö taasen nukkunut yönsä. Mutta kuka
kumma kömpi hänen jälestään? Nuori poika — metsämunkki! Kas vain
tyttöä, kenen hilasi mukaansa...

Kultaisen auringon kasvot sulivat veitikkamaiseen rusohymyyn, ja
rusohymy levisi niistä holvaamaan koko itäisen taivaanrannan.

Ketterin askelin tulivat nuoret tielle. Kirkkotarhan nurkalle saavuttua
sanoi Kerttu nopeasti hyvästit ja riensi vilkaisemaan äitiään ennenkun
jouduttautui kaupungin karjaa ottamaan haltuunsa.

Mutta jäädessään siihen seisomaan ja katsomaan hänen jälkeensä, näki
Tapani tytön pysähtyvän ja luovan häneen vielä viimeisen katseen.
Ja Kertusta tuntui jotakin jäävän hänen luokseen, vaikka tyttö itse
pujahtikin näkymättömiin Ammalan taa.

Tapanista oli vielä liian varhaista mennä luostariin. Hän kiersi
pappilan raunioiden itäpuolitse ja kaupungista erillään olevan
Heikkalan talon vieritse niityn reunaa myöten Rauman rannalle. Siellä
hän istui suvantoisen virrankainalon partaalle ja katseli pikku kalojen
pirinää nousevan auringon säteissä. Ahvenen jurrikoitakin liikkui siinä
kalasia hätyyttelemässä, ja Tapanin teki mieli heittää onkikoukku
ahmurien eteen. Mutta onget olivat luostarissa ja oli hankalaa lähteä
niitä sieltä noutamaan. Täytyi siis tyytyä vain katselemaan, istumaan
ja unelmoimaan.

Hän tunsi tänään mielessään heläjävän niin hellän suloisten sävelten,
että koko aamunkirkas maailma näytti hänestä julmalta. Hänestä tuntui
olevan jotakin yhtäläistä noissa ahvenissa, jotka ahdistelivat
kisailevia pikku kaloja, ja esivallassa, joka ahdisteli ja uhkaili
rauhallisia veljiä. Ja hän itse, eikö hänkin ollut aikonut hävittää
kyyhkyn pesän, monelta metsälinnulta oli munat ryöstänytkin! Kerttu
yksin oli hyvä... sula hellyys herahti Tapanin mieleen, kun ajatteli
Pakilan riihilatoa.

Hänen unelmiinsa alkoi luostarista päin kuulua väenliikettä ja hälinää,
ja kohta kantoi kaiku pitkin Rauman pintaa äänenkajahduksiakin, aivan
kuin katkelmia hartaasta saarnanuotista.

Tapani nousi ja kulki pitkin rantaa luostarin luo.

Virkut maalaiset olivat auringon kera lähteneet liikkeelle täyteen
ahdatuista majapaikoistaan. Päivän juhlallisuuksia odotellen olivat he
kertyneet kaltevalle nurmikentälle luostarimuurin varteen. Veli Olavi
oli käyttänyt tilaisuutta hyväkseen ja tullut heille saarnaamaan.

Tapanikin liittyi kuulijain parveen.

— Katsokaas, jatkoi veli Olavi, katsokaa virran tyyntä kalvoa
tuossa, kuinka aamun kirkas aurinko siihen kuvastaa! Myrskyt ovat
meriä myllertäneet, tuulet ja rankkasateet ovat tätäkin virranpintaa
röyheltäneet, mutta aina uudestaan kuvastuu taivaan valo sen pintaan
ja kuvastuu iäti! Katsokaa metsän puita, noita tuossa rantaäyräällä,
joiden lehdeksien lomitse päivä paistaa virtaan! Tuulia ja myrskyjä
ovat saaneet kestää nekin, mutta yhäti sittenkin kohottavat ne maan
uumenista latvansa kohti korkeutta. Sellainen on jumalaisen hengenkin
iäinen valta, se ei sorru myrskyissä ja rajuilmoissa, vaan versoo ja
viheriöi iäti ja kaikkialla, iäti ja kaikkialla rannaton hengenmeri
alkaa taasen heijastaa taivaan aurinkoa jälkeen myrskyjen. Siellä ja
täällä saatetaan Herran kylvömaa tallata pimeyden valtojen jalkoihin,
mutta juuret jäävät ja versovat pian entistään ehommin. Ja jos Herra
tahtoo, saattavat versoa karut kalliotkin ja tähkää työntää tallatun
peltotilkun sijaan. —

Veli Olavi jatkoi puhettaan, mutta Tapanin mielessä jäivät soimaan
sanat: "iäti ja kaikkialla". Hänestä tuntui, kuin Olavi tarkoittaisi
sillä, ettei luostari ole niinkään tärkeä, sen saattoi vaikka jättää
kylmille ja yhtä hyvin tehdä iäisen hengen työtä metsässäkin. Sellainen
ajatus miellytti Tapania, metsissä voi hengittää paljon keveämmin kuin
kolkkojen muurien sisällä. Eikä heille Olavin kanssa tulisi siellä
hätäpäiviä!

Tapanin tuumiessa satoivat Olavin sanat hänen ylitseen ja ainoastaan
kaiullaan säestivät hänen ajatusjuoksuaan. Mutta yhtäkkiä säestys
taukosi ja samassa heräsi hän mietteistään.

Joku veli oli käynyt kuiskaamassa saarnaajan korvaan, ja hän päätti
muutamin sanoin puheensa ja meni luostariin. Tapani lähti jälkeen.

Siellä oltiin täysissä juhlavalmistuksissa. Kaikki arkut ja pyhät
lippaat vedettiin esiin, kaikki vaatekomerot avattiin. Kaikki jätteet
ristinkodin loistoajoilta oli käytettävä juhlistamaan päivän kulkuetta.

Vihdoin aukenivat luostarin portit ja munkkien kulkue tuli juhlallisen
hiljaa ulkona odottelevan väkijoukon näkyviin. Edellä kannettiin
välkkyväksi puhdistettua riemuristiä, ja jonon etumaisena kulki
guardiaani ikivanhassa apottikaavussaan, joka oli tehty messukasukan
kuosiin paksusta, punaisesta silkkikankaasta, kukitettu koruompeluksin
ja paarrettu kaulan ympäriltä ja molemmilta kupeilta. Häntä seurasivat
messukasukoissa varaguardiaani ja pari muuta munkkien kunniavanhusta.
Muut veljet, joille ei vanhuuttaan kuluneitakaan messukasukoita
riittänyt, tulivat tavallisissa harmaissa kaavuissaan ja avojaloin,
muodostaen lyhyen jonon, joka näytti vain kourantäydeltä raihnaisia
rippeitä luostarin muinaisesta uskonintoisesta parvesta. Jonon
jälkipäässä tulivat rinnatusten nuorimmat veljet, viimeksi vihitty
pappismunkki Olavi ja maallikkoveli Tapani, luostarin metsämies.

Vanhuuttaan kärisevin äänin juhlakulkue veisasi latinankielistä
litaniaansa kertosäkeineen. Ainoastaan Olavin ääni soi sulavampana yli
joukon; Tapani koki hyräillä minkä voi hänen mukanaan.

Nurmikentällä odotellut joukko liittyi jonoon munkkiparven jälkeen.
Niin kulettiin yli sillan ikivanhojen tervaleppäin lehvien alitse ja
alettiin kiertää ympäri kaupunkia. Litanian jälkeen ehdittiin vitkaan
taivaltaessa veisata monet messut, monet hallelujat neumilurituksineen,
monet sekvenssit vuorolauluineen, ja väliin hymistiin Ave Mariat
ja muut rukoukset. Kaikkialla yhtyi väkivirtaan maalaisia ja
kaupunkilaisia, ja miksi lie kukin liittynytkin, hartaudesta,
uteliaisuudesta tai huvikseen, niin harva saattoi olla joutumatta
juhlatuulelle, varsinkin niistä, jotka ahtailla, monipolvisilla
kaduilla pääsivät lähemmäksi alkupäätä ja saattoivat kuulla edes
hiemankaan munkkien laulunhyminää väkijoukon kohinan ja jalkojen
töminän yli.

Puolipäivän rinnassa suunnattiin jälleen kulku luostariluotoa kohden.
Avarahkolla luostarin pihalla oli siellä väkijoukkoa kestitettävä
maalaisten tuomilla eväillä ja aterioidessa jaettava hengenrieskaakin
sanoin ja sävelin. Siltaa lähestyttäessä ei isä guardiaani enää koko
sielullaan ottanut osaa juhlalauluun, hän viimeisteli mielessään
kiivasta saarnaa, jossa oli aterian jälkeen kansalle puhuttava
kerettiläiskuninkaan jumalatonta ryöstöä vastaan.

Yhtäkkiä katkesi munkkiparven laulu särähtävään epäsointuun.

Oli juuri käännytty Rautialan nurkitse ja saattoi nähdä luostarin
portin sillan ylitse. Vartialle annetun määräyksen mukaan oli postin
avoinna odotettava veljiä kodin helmaan ja vieraita juhla-aterialle.

Mutta se oli kiinni.

Ja portin edessä oli joukko sotaväkeä, ratsuja jalkamiehiä.
Moninkertaisena ketjuna olivat he saartaneet portin, ja rivien edessä
ratsasti vouti Matz van Klewen välkkyvä miekka kädessään.

Tyrmistyneenä pysähtyi isä Simon tuokioksi ja munkkiparvi hänen
jälessään. Mutta häipyväksi tuokioksi vain.

Niinkuin kirkastuksen leimaus iski veljeskunnan ylivartian mieleen,
että oli sotalauluksi viritettävä Notkeruksen mahtava sekvenssi "Media
vita in morte sumus" ja Herran voimalla käytävä vihamiestä vastaan.

Tärisevin äänin alkoi ukko laulaa:

    Keskellä elon kukkivan
    lyö kalman käsi vastaan!
    Kehenkä silloin uskallan,
    jos Hän ei auta lastaan?
    Vanhurskas Herramme,
    pahojen tekoimme
    vuoks syystä vihastuit;
    mut pyhä Jumala,
    väkevä Jumala,
    ah, pyhä, laupias ja suuri Jumala,
    pois käännä hirmuvallan käsi kamala!

Viitisen sataa vuotta oli tämä laulu, jonka vaara itse oli jo
synnyttänytkin, soinut läpi myrskyn ja aaltojen hyrskyn, sotamiehet
olivat sitä kaiuttaneet verisissä otteluissa ja kansanjoukot ruttoa
paetessaan. Lempilauluksi oli se käynyt Rauman rannoillakin näinä
viimeisinä kovina aikoina, ja kohisevana virtana alkoivat voitonvarmat
sävelet kiiriskellä suusta suuhun kansankulkueen jälkipäätä kohden.
Ja väkijoukkojen takaa, johon ei kuontunut näkemään mitä luostarin
portilla tapahtui, kohahtelivat vielä mahtavat sävelet, kun etumaisena
kulkevan munkkikunnan oli pakko keskeyttää sotaväen pysähdyttämänä.

— Vanhurskaan Jumalan nimessä, huusi isä Simon pauhuäänin, antakaa
tietä Herran palvelijoille!

Sotilasmuuri ei hievahtanutkaan.

— Väistykää pyhän ristin tieltä! Tämä portti vie pyhän ristin kotiin.

— Vaiti! huusi Matz vouti samalla kertaa isä guardiaanille ja
kohisevalle väkijoukolle. Ja kolkon värittömällä äänellä, joka kuului
miekan kalskeelta umpeenluodusta haudasta, julisti hän:

— Kuninkaan käskykirjeen nojalla ja koska armosta suotu muuttoaika
on kulunut loppuun, teemme täten tiettäväksi, että tämä entinen
luostarirakennus ja kaikki mitä siihen kuuluu on tästä päivästä ja
hetkestä lähtien munkeilta ja muilta sivullisilta ainaiseksi sulettu.

— Ainaiseksi sulettu! kertasi soinnuton kaiku munkkien parvesta.

— Ainaiseksi sulettu! vieri kohisten kautta juhlivan kansanjoukon.

Isä Simon seisoi tyrmistyneenä ja mustana kasvoiltaan. Mutta yhtäkkiä
kävivät hänen kasvonsa harmaiksi ja heti sen jälkeen kiehahti niille
tumma puna.

— Väistykää, rosvot! ärjyi hän. — Herran viha on muuten kohtaava teitä
ja ruunupäätä päärosvoa, itse antikristusta ja perivihollista Hänen
vimmanpuuskansa keskeytti Matz vouti viittaamalla sotamiehilleen.

— Kuninkaan nimessä, jonka viran ja kunnian kimppuun hän on käynyt,
vangitkaa hänet!

Sotamiehet tarttuivat hosuvaan ja sätkyttelevään isä guardiaaniin.

Mutta hengellisen isän suu oli vielä valtoimenaan.

— Te, perkeleen sikiöt, sota ja rutto on teidät kaikki korjaava! Apuun,
te pyhän ristin uskovaiset! Apuun, pyhän äidin nimessä! Ettekö tule?
Kuinka tulisitte, te, tämän kirotun kaupungin kerettiläiset, itsehän
olette saaneet tämän aikaani Voi teitä! Tuskin on yksitoista vuotta
kuluva, kun saatte itse käskyn lähteä kodeistanne ja taloistanne
metsiin, ja kaupunkinne on jääpä kylmilleen. Ja sadan ja yhden vuoden
kuluttua on Jumalan tuli polttava kerettiläiskirkkonnekin, niin että
pyhän ristin kirkko on täällä iät kaiket oleva ainoana totisena
herrantemppelinä! Ja itse kerettiläiskuninkaanne, antikristuksen
ruhtinas, joka ryöstää itselleen sen mikä Jumalan on —

— Tukkikaa hänen suunsa! huusi Matz vouti.

Sotamiehet sulloivat kiivaan vanhuksen suuhun hänen oman kirjokukkaisen
silkkikaapunsa liepeitä, niin että hän sai ilmoille vain ähkyvää ja
tukehtuvaa mölinää.

— Viekää hänet tyrmään odottamaan tuomiotaan! huusi Matz vouti
miehilleen.

Nämä alkoivat raahata sätkyttelevää ja ähkyvää isää sotilasrivien
editse väkijoukosta syrjään.

Mutta senaikuinen hengellinen herra Henricus Matthei Raumoěnsis
kirjoitti tästä tapauksesta muistelmiinsa näin:

"_Anno 1538 die translationis S:ti Henrici expulsi sunt monachi cum
sua mala larva in malam crucem de claustro Raumensi, quod ex gratia
regice majestatis facto, est curia sacerdotalis_." [Vuonna 1538, pyhän
Henrikin muuttamispäivänä, ajettiin munkit viheliäisine kuvatteluineen
kurjaan ristinkuolemaan Rauman luostarista, joka hänen kuninkaallisen
majesteetinsa armosta muutettiin pappilaksi.]




VII.


— Hajaantukaa!

Mutta isä guardiaanin kohtalo ja hänen vimmankaameat ennustuksensa
olivat saattaneet väkijoukon sellaiseen kauhun tyrmistykseen, että he
tuskin kuulivat Matz voudin huutoa.

— Hajaantukaa! Ampumisen uhalla, hajaantukaa!

Kaikki ne, jotka kuulivat nämä sanat, valtasi yhtäkkiä pakokauhu.
Mikä ryntäsi millekin taholle, pitkin Rauman vartta niemen kärkeen ja
toisaalle Lajon kylää kohden. Enin osa ryntäsi sillalle, niin että se
ruski liitoksissaan, kaidepuut notkuivat ja monet putoilivat niiden yli
virtaan. Virran takana ahtaalla kadulla tallattiin jalkoihin monia,
sillä kauimmaiset, jotka eivät olleet mitään kuulleet, eivät olleet
hätäisiä lähtemään pakoonkaan.

Munkkiparvi koki ehättää joukon jälkeen minkä kukin pääsi. Olavi ja
Tapani väistyivät vanhusten tieltä ja jäivät niin aivan jälkimäisiksi.
Verkkaan kulkivat he vanhojen veljien jälestä, kun nämä eivät
väkijoukolta päässeet pois heidän tieltään.

Yhtäkkiä kuuli Tapani ratsun korskuntaa ja hengityksen tuhutusta
aivan korvansa juuresta. Taakseen vilaistessaan näki hän Matz voudin
ratsastavan kinterillään, ja vietävä huiskutti miekkaansa niin lähellä,
että kylmät ilmaviuhkat lehahtelivat vasten kasvoja. Hän pysähtyi
ällistyksissään ja koetti keikistää päätään, ettei toinen sohisi silmiä
puhki.

— Elkää lyökö! pääsi häneltä.

— Menetkös siitä!

— Eihän tästä pääse.

— Mitäs tänne vielä tulitte. Tiehesi venkale!

Ja miekka halkoi yhä vimmatummin ilmaa ympäri hänen korviaan.

— Menenhän minä, menenhän! koki Tapani toimittaa ja riensi sillalle
minkä toiset antoivat tietä.

Vouti varmaankin pelkäsi sillan pettävän, jos hän laskettaisi sille
ratsuineen väkijoukon kinterillä. Hän jäi luostariluodon puolelle,
ja sentähden saivat jälkimäisetkin pakenijat hieman rauhaa sillalle
ehdittyään.

Sillan korvalla seisoi vanha Henrik Pakila. Vavahtelevin leukapielin
oli hän nähnyt vanhan isä guardiaanin kohtalon. Vapisivat vieläkin
kädet ja liikutuksesta värähtelivät uurteiset kasvot, kun hän riensi
munkkien luo.

— Tulkaa meille! sammalsi hän kostein silmin. Ei ole suuret tilat
sielläkään, mutta neuvotellaan, kunnes kukin ehtii katsoa tyyssijansa.

Hätiköiden alkoi kaikkien kunnioittama vanhus raivata hengellisille
isille tietä läpi väkijoukon, niinkuin mikäkin lakeija, ja kumaraiset
vanhukset seurasivat häntä.

Mutta Olavi ja Tapani poikkesivat syrjään ensimäiselle kapealle
poikkikadulle ja pääsivät vähän väljemmälle.

Tuskin tuli heiltä virketuksi sanaakaan kulkiessaan. Järkyttävät
tapaukset tuntuivat vieneen kieleltä puhelahjan, melkein pysähdyttäneen
ajatuksenkin liikkeestään.

Saatuaan hieman tilaa hengittää tuli Tapani, joka oli tottunut
veljien syömisistä huolehtimaan, ensiksi muistaneeksi runsaat eväät,
jotka olivat nyt jääneet entiseen kotiin. Pitiköhän vouti, huovit ja
sotamiehet ne saaliinaan nekin?

Hän oli aikeissa siitä kysyä. Mutta vilaistuaan veli Olaviin näki hän
tämän kulkevan kajastelevin silmin, aivan kuin ylentyneenä kaiken
maallisen yläpuolelle. Silloin ei Tapani rohennut virkkaa mitään, ei
hyvistä eväistäkään.

Heidän umpimähkäiset askeleensa sattuivat viemään heidät Karjankedolle.
Tapanin mielessä helähti silloin sulonkipeästi karjankellon kalkatus,
ja tuokion ajatteli hän Kerttua. Mutta nämä muistotkin tuntuivat nyt
ikäänkuin loitonneen, eikä Karjankedolla näkynyt muuta kuin muutamia
pakenevia ihmisiä. Olavin kohtalonvakavia kasvoja nähdessä tuntui
Tapanista aivan viheliäiseltä ajatella tällä hetkellä karjakelloja ja
paimenhuhuiluja. Kun viime yön makeat unet Kertun lämpimissä hiipivät
sittenkin hänen mieleensä, tuntui hänestä melkein, että juuri näiden
syntisten unien tähden he olivatkin nyt joutuneet mierontielle.
Siitä kiertyi ajatus takaisin äskeisiin tapahtumiin, ja hänen täytyi
huokaista muistaessaan kodittomia veljiä ja varsinkin isä guardiaania.
Mikähän hänen kohtalonsa on oleva? Nyt hän varmaankin riehui pimeässä
tyrmässä kuin jalopeura häkissään.

Veli Olavi keskeytti hänen ajatusjuoksunsa.

— Missä ne hautarauniot ovat? kysyi hän.

— Hautarauniot? toisti Tapani kummissaan... Oliko isä Simon siis jo
teloitettu ja haudattu!

— Vai miksi jättien haudoiksi sinä niitä sanoit?

... Ai niin, se puhui kiviröykkiöistä, joista oli erakkomaja
rakennettava. Tapani oli näkevinään itsensä siellä muuraustyössä. Mutta
samassa hän vaistomaisesti vilkaisi tiepuoleen, eikö siellä näkyisi
Kerttua karjoineen. Ei näkynyt, ja rintaa vihlaisi niin kipeä kaiho.

He astuivat rinnatusten metsän sorkkateitä, ja päivän kallistuessa
iltavinoon alkoivat jo jäädä jälelle tutuimmat lähiseudut.
Tuontuostakin, missä vain oli tien varressa vähänkin avarampi
ahoaukeama, kääntyi Tapanin katse yhä sinne pälymään. Mutta Kerttua ei
näkynyt, ei kuulunut karjan kellojakaan.

Ja Olavin rinnalla painautui Tapani yhä syvemmälle metsien poveen.




VIII.


Tuttuahan tämä oli, tämä erakkomajan tekeminen, tuttua pikkuseikkojaan
myöten. Jokaista kiveä paikoilleen vääntäessä tuli ilmielävästi
mieleen, miten hän pikku poikana oli sen ja senkin kiven hilannut
kivitupaansa kotimökillä salojärven rannalla.

Heidän isäntäväkensä oli pitänyt halmetta takamaillaan, rantarinteellä
aivan heidän kotimökkinsä vierellä. Aholla vieriskeli kosolta sellaisia
noin pään kokoisia kivenmukuloita, ja mansikoita poimiessaan oli
Tapanin mieleen juolahtanut, etteiköhän niistä voisi laittaa kivituvan.
Hän oli ryhtynyt työhön, ja seinät olivat kohonneet päivä päivältä.
Yksinkertaisina niitä ei tahtonut saada oikein korkeiksi, sillä kivet
pyrkivät vierimään kasaan. Mutta oli hän keksinyt keinon siihenkin: oli
laitettava kaksi latomusta vierekkäin ja pieniä vierinkiviä väliin.
Silloin seinä otti paremmin pysyäkseen pystyssä, varsinkin kun kavensi
ylöspäin. Oli varmaan pystyssä vieläkin, jos menisi katsomaan.

Monet valoisat lapsuudenmuistot olivat kietoutuneet tähän kivituvan
tekoon, ja rakkaina saapuivat ne nyt liitelemään tänne vanhan
hautaraunion kiville. Alussa antoi se työlle armasta lämpöä, mutta
kohta alkoi tuntua, että tästä työstä puuttui jotakin, mitä oli
lapsuuden leikkien takana. Tämä ei tuntunut edes niiden leikkien
uudestaan elämiseltä, vaan oli ainoastaan ulkokuorta niistä, vailla
oikeaa elämän lämpöä, vailla elävää sisällystä.

Mutta pakanain hautaraunio sukeutui päivä päivältä yhä enemmän
ristillisen erakkomajan muotoon. Manan kammiosta sukeutui suoja, jossa
harhaileva sielu saattoi vajota iäisen elämän mietiskelyyn.

Erakko itse, otti osaa metsämunkin työhön. Ja työn lomassa kalastettiin
järvestä ja pyydystettiin otuksia metsästä. Suolaa, tulukset ja muuta
välttämättömintä oli jo tultaessa saatu taloista tien varrelta.
Mielellään emännät olivatkin antaneet kuultuaan mikä kova onni
hengellisiä isiä oli kohdannut.

Erakkomajan valmistuttua, kun ei tarvinnut varhaisesta aamusta
iltamyöhään raataa itseään niin upiuuvuksiin, vaipui Olavi erakko yhä
syvemmälle iäisyysmietteihinsä. Puhui hän mietteistään monet kerrat
Tapanillekin, ja monta vakavaa ajatusta silloin heräsi metsän pojan
mielessä. Mutta ei tämä elämä sittenkään ollut oikein Tapanin mieleen.
Hänestä tuntui kuin olisi aina pyhä, itse metsästys ja kalastuskin oli
saanut omituisen keveähkön, pyhäisen tunnun. Tapani kaipasi jotakin
arkisempaa, hän tunsi tarvitsevansa näkyvämpää päämäärää työlleen,
näkyvämpää tulosta siitä, sanalla sanoen täysiverisempää elämää.

Suolan ja leivän tarve pakoitti Tapanin tuontuostakin lähtemään
ihmisten ilmoille kyliin. Tällöin levisi sana uudesta ihmeestä,
erakkomajasta, johon muuan kartoitetuista munkeista oli mennyt ristiä
palvelemaan. Jo seuraavana pyhänä saapui kiviluolalle joukko kansaa
uutta metsämunkkia katsomaan, ja Olavi erakko saarnasi heille ja mekusi
messujakin.

Pyhä pyhältä kävijäin parvet kasvoivat, kansa tottui tulemaan
erakkoluolalle kuin kirkkoon, ja Olaville tuli tavaksi puhua joka pyhä.
Vähitellen häneltä jäivät messut tykkänään pois, sillä eivät ne täällä
metsän vilpoisessa povessa tuntuneet saavan oikeaa vastakaikua. Perityt
saarnamuodot ja skolastiset oppilauseet tuntuivat nekin täällä kuivuvan
tyhjiksi kuoriksi ja haihtuvan kuin akanat tuuleen. Metsän huminassa
kiehkesi uusia mietteitä hänen innonherkkään mieleensä, ja nämä
mietteet verhoutuivat omiin luonnontuoreihin, kuvarikkaihin sanoihinsa.
Hänen sielunsa ei irtautunut vain skolastiikan sanansaivarruksista ja
luostarin ummehtuneesta hengestä, vaan itse kirkostakin, sisimmässään
loittani hän kaikesta vanhasta kauemmas kuin itse lutherilaisetkin.
Hän erkani niin kauas teologien oppilauseista, ettei ylettänyt niitä
koskettaakaan, ja kun hän ei siten puuttunut mihinkään oppiriitoihin,
ei hänen harhaoppisuutensa herättänyt pahennusta, vaan metsien kansa
mielistyi hänen luonnoneläviin iäisyysmietteihinsä.

Aamusta iltaan oli sunnuntaisin väkeä erakkomajalla. Olihan se jotakin
vaihtelua Tapanillekin, mutta arkipäivisin alkoi elämä nyt tuntua
entistään tyhjemmältä. Sillä toivioretkeläiset rupesivat tuomaan heille
eväitä niin paljon, että ne riittivät koko viikoksi. Olavi söi vain
vähän ja mietiskeli enemmän, Tapani söi kyllikseen ja ikävystyi. Sillä
metsästys ja kalastuskin oli nyt muuttunut vain huvitukseksi, johon ei
tarve pakottanut. Tämä elämä tuntui alkavan häilyä ilmassa yhä enemmän,
mutta hän tunsi tarvetta pureutua maan kamaraan, tarttua johonkin, joka
tuntui kouraan.

Eivät nämä makeanleivän päivät toki kestäneet kauan. Elokuuhun
kallistuttaessa oli vanha vilja alkanut kylistä loppua, ja uutista
odotellessa eivät kävijät tuoneetkaan leipää tullessaan. Silloin oli
Tapanin lähdettävä jälleen kyliin sitä anomaan.

Heleänä poutapäivänä hän lähestyi kylää. Aivan herkkään jännitykseen
virisi hänen mielensä ajatellessaan, että taasen saisi nähdä kylän
arkista kotielämää, maalaiskylän, jossa heräsi mieleen niin rakkaita
lapsuuden muistoja. Mutta toiselta puolen tuntui tukalalta mennä
anomaan, sillä monet kerrat oli hän nähnyt etteivät ihmiset niinkään
halusta antaneet. Ja sitä ajatellessa alkoi taasen tuntua niin tyhjältä
mielessä, alkoi tuntua arvottomalta tällainen joutilas taivastelu ja
tien tallustaminen.

Tien varressa oli niitty, jolla oli väki parhaallaan heinänkorjuussa.
Sieltä lemahti kuivuvan heinän tuoksu niin suloisena, että Tapani
unohtui tielle seisomaan. Siinä seistessään näki hän miten väki
heiskaroi niityllä ahkerassa työssä haravineen ja viikatteineen, ja
leppoisan suvituulen mukana lehahteli sieltä niin suloinen kuivuvan
heinän tuoksu. "Tihi tahi, tihi tahi", alkoi samassa jostakin niityn
sopukasta kuulua sieran kalske viikatetta vastaan. Kuinka armaasti se
helähti! Se oli harhailulle eksyneen salonpojan korvissa ihanampaa
soittoa kuin kunnaan munkkien pajatus, se oli kuin kotikantelon tuttu
helinä.

Hänessä syttyi yht’äkkiä hereä halu olla mukana niityllä. Ja sen
enempää ajattelematta hypähti hän yhtäkkiä yli aidan ja tarttui
ensimäiseen haravaan, jonka tapasi. Tuttua oli työ, mutta samalla
oli siinä pitkän harhailun jälkeen outo uutuuden lumous. Hän ei ensi
tuoksahduksessaan malttanut paljoa pälyä ympärilleenkään, liehui ja
heiskaroi vain kuin kuuluisi talonväkeen ja olisi iätkaiket ahertanut
näiden toisten keralla. Mutta työ ei ollut hänelle välttämättömyys, se
oli sielun hartautta, pyhää messua ja rukousta.

Mutta vähitellen alkoi hänen silmiinsä vilkkua niityn reunalta,
pensasten katveesta jotakin iloisen valoisaa. Haravoidessaan,
heiskaroidessaan kulki hän kuin itsestään sinne päin.

Siellä haravoi nuori tyttö, valkoinen huivi päässään. Ja heinäkarhon
toisella puoleen haravoi nuori poika hänen vastassaan. Ja
haravoidessaan poika huiskasi heinätukon tytön rusoposkia vasten. Tyttö
nauroi ja oli juuri vastaamaisillaan samalla mitalla, kun huomasi
vieraan pojan olevan lähellä ja heitti häneen sirkoavan katseen
sinisilmistään. Tapanista se katse tuntui ensin päivänsäteeltä, mutta
samassa näki hän sen peittyvän oudostelevan uteliaisuuden pilveen. Säde
oli sirahtanut tuolle toiselle pojalle tuossa, hän oli täällä vieras ja
outo! Pääsi aivan huokaus rinnasta...

Poika huiskasi tyttöään uudella heinätukolla. Ei ollut älynnyt vierasta
katsojaa! Mutta tyttö oli, eikä vastannut lemmenleikkiin...

Tyttö otti sylyksen heiniä maasta ja vei ruonpohjalle. Poika sieppasi
silloin nopeasti heinäsylyksen hänkin ja vei samaan rukoon. Ihmeen
yht’aikaa he siihen sattuivat ja ikäänkuin syleilivät toisiaan ruon
ylitse. Ja Tapani näki, että poika tosiaankin otti kiinni tytön käsistä.

Tytön silmät säteilivät riemuisasti poikaa vastaan, mutta hän
rimpuili saadakseen irti kätensä. Poika näytti silloin hullaantuvan.
Hän tölmähti ruon yli, potkaisten sen kumoon, ja sieppasi jäntevin
käsivarsin tytön syliinsä.

Tapani kuuli kirkaisun ja oli vähällä tölmähtää apuun. Mutta hän näki
tytön vain nauravan ja nuoren miehen silmissä oli kuohuvan riemun
loiste. Tapani jäi seisomaan siihen kuin lyötynä. Hänestä tuntui
kuin tämän lempivän nuoren parin riemuisa onni olisi masentavana
tuulenpuuskana humahtanut hänen ylitseen.

Niinkuin huumeissaan vetäisi hän muutamia hätiköiviä vetoja
haravallaan. Hän ei enää katsonut nuorta poikaa ja tyttöä, mutta hän
näki heidät sittenkin niin iloisina ja onnellisina ja yhtäkkiä oli hän
heissä näkevinään itsensä ja Kertun.

Silloin tulivat muistot niin tulvanaan, että hänen täytyi istahtaa
mättäälle niihin elähtyäkseen. Ja hiljaisin henkäyksin, suloisin
tunnelmin alkoivat ne liidellä hänen ympärillään. Hän näki Kertun ja
itsensä keväästä alkaen... kuinka he olivat ensin kohdanneet Koukin
kalliolla ja sitten melkein joka päivä metsissä tai karjatiellä...
Kuinka hän oli kantanut Kertun kyyhkynpesältä... Kuinka Kerttu oli
itkenyt Lensunkalliolla ja he sitten menneet yhdessä nukkumaan
riihilatoon...

Yhtäkkiä alkoi Tapani tuntea häpeän punan poskillaan. Häntä hävetti
se, ettei hän ollut sellainen kuin tuo nuori poika täällä niityllä.
Vahingossa vain oli Kerttu pudonnut puustakin hänen syliinsä. Hänessä
ei ollut miestä käymään noin urhakasti käsiksi, Kertun oli täytynyt
häntä melkein houkutella, vaikka Kerttu oli ollut hänelle niin rakas,
että hänestä oli se tuntunut aivan synniltä!

Kuinka hän oli ollutkaan niin kuvaton? Kenties synnintunto oli tehnyt
pojasta tytön... olihan hän olevinaan munkki! Mutta nyt...

Tapani hypähti pystyyn.

Nyt ei häntä enää estänyt mikään!

Hän heitti haravan niitylle ja läksi huimin askelin niityn reunaa
kohden.

Silloin kuuli hän huudettavan itseään. Isäntä oli mielessään päättänyt
jotenkuten palkita tuttua erakon toveria työstään. Ja kun päivä oli
jo lähellä laskuaan, antoi hän kutsumattomalle päiväläiselleen päivän
eväiden tähteet.

Ja kohottava omistuksen tunne häivähti Tapanin mielessä, kun hän kulki
metsäpolkua kantaen, näitä eväitä, joita ei ollut kerjännyt. Se lujitti
niin hänen äskenherännyttä päättäväistä itseluottamustaan, että hän
tunsi halua lähteä suoraa päätä vanhan Rauman rannoille Kertun luo.
Mutta samassa tuli hän ajatelleeksi veli Olavia ja tunsi pistoksen
mielessään. Miten kävisi iäisyysmietteissään elävän Olavin jos hän
lähtisi pois? Saattoiko hän, saiko hän pettää toverinsa? Tämä kysymys
pyrki hänen mieleensä, mutta vaistomaisesti koetti hän sitä välttää.
Ja silloin veli Olavi alkoi tuntua hänestä entistään vieraammalta ja
samoin koko elämä metsäluolalla niin kaukaiselta, että hän saattoi
ajatella sen eri seikkoja aivan kuin ne eivät häntä koskisikaan.

Yhtäkkiä havaitsi hän mielessään, että hän katseli tätä kaikkea
ikäänkuin niityllä näkemänsä tytön ja pojan silmin. Ei, mutta _heidän_
silmin, Kertun ja hänen! Ja silloin putosivat ikäänkuin suomukset hänen
silmistään. _Sitä_ hän oli kaivannut metsäelämässään, jotakin sellaista
mitä oli heinätytön ja -pojan välillä, perhe-elämän kotoista lämpöä.
Veli Olavin innonhartaat iäisyysmietteet olivat vain häntä pitäneet
lumoissaan, ettei hän ollut voinut, ei ollut uskaltanut elähtyä Kerttua
ajattelemaan. Nyt niityllä oli hänen sydämensä sanonut sanansa ja koko
asia oli vaiennut. Ja hän tunsi elävästi ja syvästi, ettei voinut
menetellä muuten kuin lähteä Kertun luo.

Hän kulki läpi yön ja saapui aamulla erakkomajalle.

Olavi huomasi heti tuiman päättäväisen rypyn hänen otsallaan. Hän
arveli toverin olevan alakuloisen jostakin vastoinkäymisestä kylillä
ja alkoi ikäänkuin viihdytellen puhua ikiautuaasta rauhasta, johon
valmistuakseen he olivat vetäytyneet metsän yksinäisyyteen.

Tapanista tuntuivat sanat tulevan jostakin häntä ylempää, ne tuntuivat
ikäänkuin tahtovan sortaa hänen oman itsensä ja särkeä hänen mielensä
eheyden. Hän tunsi kovaa kapinanhalua ja kuunteli niin kärsimättömän
näköisenä, että Olavi loi häneen pitkän tutkistelevan katseen ja
vaikeni.

Ikäänkuin tätä katsetta karttaen nousi Tapani ja loittoni hiljaa ja
äänetönnä metsään. Hän istuutui rannalle hongankonkelolle miettimään.
Hän mietti ja vertaili, vertaili toisiinsa — veli Olavia ja Kerttua.

Hän tunsi sydämensä niin hellästi janoavan hyvää ystävää, toveria.
Ei sellaista kuin ikimietteinen Olavi, joka oli häntä ylevämpi ja
voimakkaampi ja piti häntä hartaiden mietteidensä vallassa. Ei, hän
kaipasi itseään hennompaa olentoa, jota hän itse saisi tukea ja joka
lämmittäisi ja täyttäisi hänen sydämensä omalla olemuksellaan. Olavia
ajatellessaan tunsi hän itsensä heikoksi, Kerttua ajatellessaan
vahvaksi, ja hän tahtoi tuntea oman voimansa. Niin, nyt sekin oli
hänelle vaiennut, siksi hän kaipasi Kerttua!

Hänen oli lähdettävä pikimittäin. Mutta häntä peloitti puhua aiheestaan
Olaville, ainakin nyt Olavi eli omissa mietteissään, ne johtivat häntä
järkkymättömästi, ja niillä saisi hän vielä hänetkin jälleen painumaan
paikoilleen. Hän tarvitsi lähteä Kertun luo, että hänen oma voimansa
vahvistuisi. Sillä hän tunsi että se vahvistuisi siellä nyt, kun hän ei
ollut enää munkki, ei edes "metsämunkkikaan"...

Asia tuntui sentään niin aralta, että hän hautoi sitä koko päivän.
Illalla vasta sanoi hän veli Olaville, että aikoi huomisaamuna lähteä
kylille.

— Tulemmehan vielä toimeen, sanoi Olavi.

— Lähdenpähän aikanaan...

— Ei pidä surra huomisesta päivästä!

— Menen nyt vähän kauemmas ja taidan viipyä pitempään, selitti Tapani.

Olavi katsoi tutkistelevasti häneen. Poika oli varmaan saanut tylyä
kohtelua lähikylissä ja tahtoi koettaa, oliko parempi onni kauempana.
Saihan hän mennä, kun niin halusi...

— Niin, mene vain, virkahti erakko ja vaipui iäisyysmietteihinsä.

He nukkuivat yhdessä viimeisen yönsä ja aamulla Tapani lähti.




IX.


Rusotti, rusotti metsäinen nummi laskevan auringon säteissä. Suruisena
heitti laskeva aurinko metsäiselle nummelle veriruskeat säteensä.

Vielä syysauringon laskettuakin viipyivät Tapani ja Kerttu metsäisellä
nummella verestävän iltaruskon kajossa. Kerttu oli kerännyt kasan
tuoksuvia kanervia ja vihreitä katajanlehviä ja sitoi niistä
köynnöskiehkuraa. Tapani oli hakannut pari paksua katajapuun tyveä ja
laittoi ristiä kuorimattomista katajista. Ja työnsä lomaan hymyilivät
he toisilleen onnen hymyä, lämmintä suruhymyä.

Ja työnsä säestykseksi mietti Tapani tätä iltaa, jona he olivat jälleen
kohdanneet toisensa. Hän oli odottanut Vasaraisten tien varressa Kertun
tuloa karjoineen ja oli aikonut siepata Kertun syliinsä niinkuin poika
oli siepannut tytön siellä heinäniityllä. Mutta ei se käynyt aivan
niin. Hän oli jo kaukaa katsellut Kertun tuloa, ja Kerttu oli tullut
niin hitain askelin, allapäin. Hän oli silloin mennyt vastaan ikäänkuin
epäröiden ja varoen, ja hiljaa oli Kerttukin tullut häntä vastaan.
Mutta kun he olivat tulleet niin lähelle toisiaan, että näkivät
toistensa silmiin, oli Kerttu tullut luo, painautunut hänen poveaan
vasten ja alkanut nyyhkyttää, nyyhkyttää ilosta pitkän ikävän jälkeen,
joka oli aivan kalventanut hänen päivettyneet poskensa.

Eivät he olleet monia sanoja puhuneet. Muutamin yksinkertaisin sanoin
oli Tapani sanonut tulleensa vain Kertun tähden ja etteivät he enää
eroaisikaan. Kerttu oli silloin tullut niin iloiseksi, niin tyynen ja
miettivän iloiseksi, niin totisen iloiseksi, että häntä oli täytynyt
katsoa aivan ihmeissään. Hän oli silloin kuin mikäkin pieni porvarin
emäntä, nuori äiti eikä mikään karjatyttö.

Sitten oli Kerttu kertonut muutamin sanoin eroajan tapahtumista, ja
silloin oli Tapani kuullut, että isä Simonin oli täytynyt kuolla.
Kaameaksi oli se uutinen tehnyt Tapanin mielen, ja ikäänkuin verinen
huntu kietoi hänen uuden onnensakin. Kertun noudettua vanhalle,
sairaalle äidilleen maitotilkan lähimmästä talosta, olivat he tulleet
tänne metsään. Sillä Tapanista oli tuntunut, että hänen täytyi tehdä
se, mitä kukaan muu ei ollut uskaltanut esivallan pelosta.

Ja nyt sommitellessaan kuorimattomia katajantyviä ristiksi täytyi
Tapanin ajatella isä Simonia. Hän näki mielessään isä guardiaanin ja
veli Olavin rinnatusten. Molemmat paloivat, mutta Olavi paloi heläjävää
ikikaihoa, joka verratessa tuntui melkein viileältä. Sillä isä Simon
paloi karreksi, tuntui jo ammoin aikoja hiiltyneen. Mutta sillalla
silloin kohtalokkaana päivänä, niin Tapanista tuntui, oli hän vielä
viimeisen kerran leimahtanut taivahille. Kuinka kummallista oli sitä
muistella! Täytyi kohottaa rintaa, nostaa päätä pystyyn... ikäänkuin
hänen kunniakseen!

— Miten hän sai surmansa? kysyi hän, sillä kuolintapaa ei Kerttu
tosiaankaan ollut maininnut.

— Tihru-Topihan se oli...

— Lyönyt pään poikki, täydensi Tapani kaamein miettein.

— Niin, minun piti olla karjalla, mutta kaikki muut olivat katsomassa.

— Ja sitten haudattiin kirkkoaidan taa...

Kerttu painoi päänsä alas ja sitoi seppeltään. Sillä sen oli hän jo
sanonut.

— Hiljaa kuin koira, lisäsi Tapani rivakasti veistäen ristiään.

— Sanovat hänen puhuneen kunnialle käypiä sanoja kuninkaasta, sanoi
Kerttu hiljaa.

Tapani oli vaiti kotvan.

— Niin, kyllä kuulin, sanoi hän sitten ja huokasi.

Oli jo pimeä ennenkun he saivat työnsä valmiiksi. He menivät vielä
verekselle mullokselle kirkkoaidan taa. Tapani pystytti siihen
katajaristinsä ja Kerttu ripusti sen olkapäille köynnöskiehkuransa.

He lähtivät, mutta hieman loitommalla kääntyi Tapani vielä katsomaan
pimeässä häämöttävää ristiään. Siitä suuntautui hänen katseensa
ympäröivään rytömetsään.

— Siinä on nyt sitten hänen viimeinen ristinkotinsa, virkkoi hän
katkerahkosti. Lieneekö hän ollut ristinkodin viimeinen ylipaimen?

Hiljaa ja äänettöminä palasivat he tielle.

— Tiedätkö mitään muista isistä? tuli Tapani kysyneeksi.

— Niitä on vielä parinen Pakilassa. Sanovat heidän kirjoittaneen
kuninkaalle ja anoneen papinvirkoja.

— Kerettiläiskuninkaalta, hymähti Tapani.

— Toisten sanovat lähteneen taivaltamaan teille tietymättömille.

— Kenties ovat menneet metsiin hekin, virkahti Tapani.

Hän ajatteli mielessään monia muinaisia hautaraunioita, joita sanottiin
jätinmuureiksi. Kenties monet vanhemmistakin luostariveljistä olivat
menneet niihin viettämään rauhassa viimeisiä päiviään ja saivat
hurskailta ihmisiltä elatuksensa. Mutta jos he siellä kuolivat,
kenties saivat hautansakin, mahtoi kai niiden nimi muuttua. Kenties
niitä ruvettaisiin sanomaan "munkkien muureiksi"... olihan hän heidän
kivimajaansa siellä metsässä kuullut kylissä nimettävän munkkilaisten
luolaksi. [Satakunnan vesistön varsilla on siellä täällä omituisia
kiviraunioita, joita kansa nimeää munkkilaisten muureiksi.]

Tapani vaipui siitä tuokioksi ajattelemaan Olavi erakkoa siellä
luolassaan. Kun pian tietenkin tulivat kylmät syys-yöt, eiköhän hänen
täytynyt hänenkin lähteä sieltä ihmisten ilmoille... Oli ensi tilassa
käytävä häntä katsomassa.

Tapani heräsi näistä mietteistään Pakilan riihiladon kohdalla.
Ikäänkuin äänettömästä sopimuksesta menivät he sinne nukkumaan.

Aamulla hankki Kerttu poikasen sijaansa karjalle ja he lähtivät
pyytämään kuulutusta Mathias papilta, joka oli muuttanut luostariin.

Oudoksuvin tuntein lähestyi Tapani tuttua siltaa, jota ikivanhat
tervalepät varjostivat. Oudolta tuntui hänestä ajatella ristinkotia
muiden kuin vanhojen isien asumana.

Portti oli seposen selällään. Ja jo sillalle näki kihlapari, että
syyspäivän paisteessa ilakoi pihalla liuta pellavatukkaisia lapsia. Se
oli Tapanista täällä _niin_ outoa, että häneltä pääsi herkkä, lämmin
nauru. Kerttu vaistosi sen takaa jotakin, jonka piti ilahuttaa heitä
molempia, mutta ei hän äkkipäätään oikein päässyt siitä selville,
kuinka tähystikään sulhonsa silmiin.

Mutta lapset olivat älynneet tulijat ja katselivat iloisen uteliaina
heihin.

— Metsämunkki! huudahti suurin heistä ja ilakoiden juosta tölmistivät
he entiseen "puhtaan elämän pyhättöön" kertomaan isälleen ja äidilleen,
että metsämunkki tuli Karja-Kertun rinnalla.

Silloin vasta Kerttu käsitti, mille Tapani oli niin reppoisasti
nauranut. Ja hymystä hyrskyen astuivat he käsi kädessä sisälle.






*** END OF THE PROJECT GUTENBERG EBOOK 75594 ***
